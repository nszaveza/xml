<?xml version="1.0" encoding="UTF-8"?>
<?oxygen RNGSchema="tei-zaveza.rnc" type="compact"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Zaveza</title>
        <title>Glasilo Nove slovenske zaveze</title>
        <title>Elektronska izdaja</title>
        <respStmt>
          <resp>Glavni urednik</resp>
          <name>Justin Stanovnik</name>
        </respStmt>
        <respStmt>
          <resp>Ureja</resp>
          <name>Uredniški dbor NSZ</name>
        </respStmt>
        <respStmt>
          <resp>Odgovorni urednik</resp>
          <name>Pavle Kogej</name>
        </respStmt>
        <respStmt>
          <resp>Grafično oblikovanje tiskane izdaje</resp>
          <name>Irena Tršar</name>
        </respStmt>
      </titleStmt>
      <editionStmt>
        <edition>0.1</edition>
      </editionStmt>
      <extent>361 KB XML</extent>
      <publicationStmt>
        <publisher>
          <address>
            <addrLine>Nova slovenska zaveza</addrLine>
            <addrLine>Beethovnova ul. 5</addrLine>
            <addrLine>1000 Ljubljana</addrLine>
            <addrLine>Slovenija</addrLine>
            <lb/>
            <addrLine>tel. 01/425-15-37</addrLine>
            <addrLine>Spletna stran: www.zaveza.si</addrLine>
          </address>
        </publisher>
        <availability>
          <p>Revija izhaja štirikrat letno. Elektronska izdaja je prosto dostopna.</p>
          <p>© Avtorske pravice za besedila in slike: Nova slovenska zaveza</p>
        </availability>
        <idno type="issue">10</idno>
        <idno type="ISSN">xYxyxcc ???</idno>
        <date>2009-08-19</date>
      </publicationStmt>
      <sourceDesc>
        <biblStruct>
          <monogr>
            <title>Zaveza</title>
            <imprint>
              <biblScope type="issue">10</biblScope>
              <biblScope type="vol">III</biblScope>
              <biblScope>številka 3, september 1993</biblScope>
              <date when="1993-09">september 1993</date>
            </imprint>
          </monogr>
        </biblStruct>
      </sourceDesc>
    </fileDesc>
    <revisionDesc>
      <change when="2009-08-19">
        <name>Matija Ogrin</name> - pretvoril besedilo v zapis TEI, dodal strukturne oznake;
        manjkajo oznake za vse slikovno gradivo in gradivo na platnicah.</change>
    </revisionDesc>
  </teiHeader>
  <text>
    <front>
      <titlePage>
        <docTitle>
          <titlePart>Zaveza št. 10</titlePart>
          <titlePart>Revija za duhovna, kulturna in politična vprašanja sedanjosti in prihodnosti –
            s posebnim ozirom na krizo slovenstva po boljševiški revoluciji in državljanski vojni </titlePart>
          <titlePart>Elektronska izdaja</titlePart>
        </docTitle>
        <docImprint>
          <publisher>Nova slovenska zaveza</publisher>
          <pubPlace>Ljubljana</pubPlace>
          <docDate>2009</docDate>
        </docImprint>
      </titlePage>
      <divGen type="toc"/>
    </front>
    <body>
      <div type="div1">
        <head>Aktualni kulturnopolitični komentar Nove Slovenske zaveze</head>
        <div type="div2">
          <div type="div3">
            <p>Naša uvodna besedila želijo seznanjati slovensko javnost o pogledih Nove Slovenske
              zaveze na vsakokratno kulturno in politično stanje v državi. Gledanje NSZ se v
              marsičem razlikuje od gledanja drugih opazovalcev, ker nujno vnaša v to gledanje svojo
              poučenost iz preteklosti, poleg tega pa ji njeno naporno obstajanje v sedanjosti
              zaukazuje pozornost in prisebnost. Posebej dobro se namreč zaveda, kaj so neizpolnjena
              pričakovanja. Že prvi dan svobode so se, nesramno in žaljivo, pojavili na forumu
              ljudje, ki so še malo prej z vsako besedo, ki so jo spregovorili, svobodo zasmehovali,
              sedaj pa so vse in vsakogar poučevali, kaj to je. Čistega in jasnega neba torej v
              deželi že od prvega dne ni bilo. Poznali smo bili Hölderlinove stihe »Vesel z otokov
              daljnih vrne se mornar domov na mirne vode« in tolažili so nas, ker smo sredi onega
              tujstva čutili, da je svoboda človekova prava domovina. A ko je posijala, kot pravimo,
              ni bila taka, kot smo jo v sebi slikali, ko je še ni bilo. Potem pa se je to občutje
              širilo v drugo spoznanje: vse, kar se pričakuje, pride takšno, nepopolno in
              oblomljeno. A nič za to. Svoboda, čeprav ni čisto takšna, kot smo jo bili pričakovali,
              je tukaj in nazadnje si bo njena svetloba pokorila vse. </p>
            <p>Zaenkrat torej, prav zato, ker svoboda še ni vse presvetlila, slovenski svet
              obremenjuje še mnogo stvari. V tem komentarju bomo poskušali na nekatere pokazati.
              Pobirali jih bomo z obrobja, a vse bodo, upamo, kazale na sredo, kamor bo nazadnje
              bralec, sledeč tem majhnim kazalcem, sam izpisal sodbo o času, ki ga živimo.</p>
            <p>Uvodoma bi lahko rekli, da to ni visok čas: njegovi ljudje letamo kot večerne
              lastovke, nizko ob tleh in za majhnim plenom. Ne ženemo se za razgledi, od koder bi
              lahko izrekali pomembne besede. Če bi kdo rekel, da je to čas niča, bi morali takoj še
              pristaviti, da tudi ta ni pridobljen z visokega razgleda. Ubožnost časa se kaže tudi v
              tem, da to ni čas izjav. To se kaže tudi v tem, da najbolje uspevajo tisti, ki se
              podrejajo strujanju časa in govorijo tako, da ne rečejo ničesar. Neizjavnost sodobnega
              govora imamo lahko za znamenje</p>
            <p>časa in naše kalkulacije, če tega ne bi upoštevali, bi bile zelo pomanjkljive.</p>
            <p>Od kod ta človekova neambicioznost? Zakaj nam zadostuje to, kar je v dosegu roke?
              Kako to, da tisto, kar je dlje in višje, celo sovražimo?</p>
            <p>Splošno ozadje, na katerem se izrisuje čas, kot smo ga pokazali, je gotovo ustvarilo
              odzivanje večinskega človeka na to, kar je doživljal v preteklosti. Totalitarni čas je
              bil namreč čas trdilnih stavkov. Vprašanj, za katera pravijo, da so pobožnost uma, ni
              gojil. Na ušesa ljudi so udarjale trditve, ki pa so, ker so bile ideološke in torej
              prazne in nezanimive, počasi postajale muka. Pamet večinskega človeka se jim ni mogla
              upirati tako, da bi jih razkrojila, zato se jim je uprla tako, da se je enostavno
              zaprla. Nevečinski človek pa se je med tem bil že vdal ali pa so ga utišali. Večinski
              človek pa je potem, prepuščen sebi, naredil še sklep, ki usodno sega v današnji čas:
              niso prazni in nesmiselni samo ideološki splošni stavki, ampak splošni stavki sploh.
              Ta sklep je eden od kanalov, po katerem priteka nič v postkomunistični čas. Iz obupa
              se je človek zaprl v krog, kamor prava vprašanja ne segajo in ki ga obdaja krožnica,
              na kateri se v večnem krogoteku sopogojuje to dvoje: proizvajati in trošiti.
              Nevečinski človek tu s svojimi stavki nima nobenih možnosti. Samozadovoljni moderni
              Arhimed mu ne dovoli, da bi se dotikal njegovih krogov. To je ena reč. Druga pa je
              neko pohujšanje.</p>
            <p>Nosilci nekdanje totalitarne ideološke oblasti so se, potem ko je njihov svet zgrmel,
              odločili, da ne odidejo. Čeprav jim je zgodovina ukazala, da se umaknejo vzhodno od
              foruma, so uporno in kljubovalno vztrajali tam, kjer so bili in kakor so bili. Pri tem
              pa so si izmislili formulo, s katero so upali, da bodo ublažili svoje tujstvo:
              odločili so se za spreminjanje. Ob tem pa so se zgodile tri stvari. Najprej je ta
              odločitev za spreminjanje vnesla v prostor neusahljiv vir nedoločenosti in
              negotovosti. V takem svetu se nikoli ne ve, kje je kdo in kaj je kdo. Vedno je mogoče
              trditi, da te ni tam, kjer te iščejo. Nadalje pa je bilo za večino ljudi, pa najsi so
              s preteklim svetom delali še take komproinise, dokaj jasno, da je ta svet moralno zelo
              obremenjen, predvsem pa je s sedanjostjo, kakor je zasnovana, v popolnem neskladju. A
              ta svet je sedaj bil kar tu in čeprav proti temu svetu niso mogli nič – morda tudi
              niso hoteli – niso mogli zanikati, da je vse skupaj le veliko pohujšanje. V jedru tega
              pohujšanja je bil presenetljiv uvid, da je na svetu vse mogoče: če je to, kar se tu
              dogaja, mogoče, potem svet ni prostor pravičnosti. In roka, ki se je že stegovala, da
              bi kaj premaknila, se je umaknila, in pamet, ki se je že zbirala, da bi kaj rekla, se
              je vrnila vase. Na drugi strani pa so tisti – in s tem bomo sliko dopolnili – ki so se
              s preteklim sistemom spajdašili, bili potrjeni. Njihov nihilizem je bil še
              trdnejši.</p>
            <p>Opisano stanje se zrcali v neki veliki odsotnosti: v odsotnosti kulturnega prostora.
              Mogoče je odsotnost prehuda in krivična beseda, točneje bi bilo mogoče reči, da je še
              tu, a je njegova vrednostna moč oslabljena in da včasih pride do njegove eklipse.
              Kulturni prostor ima pravico, da se tako imenuje, takrat, kadar temelji na nekaj
              osnovnih stavkih, ki ne dovoljujejo, da bi se v njem dogajalo karkoli. Prostor sam,
              njegov duhovni namen – zavest ljudi v času – deluje tako, da se nekatere stvari sploh
              ne morejo pojaviti, če pa se že pojavijo, se umaknejo, ker čutijo, da v njem ne morejo
              obstajati. To, čemur pravimo kultura, ni nič drugega, kot izgrajevanje tega prostora,
              pri čemer je treba vedeti, da to nikakor ni načrtovan postopek, ampak srečno
              soobstajanje mnogih rodovitnih duhovnih dejanj.</p>
            <p>Ni treba posebej poudarjati, da se duhovni prostor spreminja in da včasih izgine
              povsem. To je vselej takrat, kadar se nekaznovano izrekajo groteskni in žaljivi
              nesmisli – nekaznovano seveda v okviru zakonodajnih kompetenc kulture. Če je bil
              kulturni prostor uničen, potem je mogoče izreči vse. Besede, pa naj bodo še tako
              nezaslišane, nimajo v sebi te moči, da bi izrekovalca udarile nazaj po zobeh. Čutijo,
              besede, da jim prostor ne priznava več potrebne veljave.</p>
            <p>Tak primer je na primer odpor, ki ga je nedavno doživela trditev, da je bil nekdanji
              komunistični režim nelegitimen. Oglasili so se profesorji. Oglasili so se novinarji.
              Iz tega kvartirja smo slišali, da »polemika o legalnosti, /legitimnosti/ zločinskosti
              režima, ki smo ga vendar vsi skupaj tako ali drugače živeli, meji že na svojevrstno
              perverznost ...« Kaj je na tem »perverznega«, raje pustimo. Veliko priznanje pa avtorju
              izrekamo za tisti del, kjer pravi, da smo ta režim »vsi skupaj tako ali drugače
              živeli«, pri čemer mislimo, da bi bilo treba tisti »tako ali drugače« izgovoriti s
              posebnim poudarkom. A to je nekaj obrobnega v primerjavi z naslednjim. Avtor pravi, da
              v vsaki dobi in povsod pride do legalnih zločinov in da, če jemljemo za mero dejstvo,
              da se dogajajo zločini, za nobeno dobo ne bi smeli reči, da je nelegitimna. Avtorju
              očitno ni prišlo na misel, da je sicer res, da se v vsaki dobi dogajajo pravni
              zločini, a je med dobami ta razlika, da se v nekaterih okoljih ti zločini dogajajo
              proti zakonodaji, v drugih pa v skladu z zakonodajo. Do zločinov pride tu in tam, a
              vse enačiti, bi bilo nekaj podobnega, kot reči, da je zahteva, da se operacije
              opravljajo z aseptičniin orodjem, nesmiselna, češ da se tudi operacije, kjer rigorozno
              izvajajo to zahtevo, včasih končajo z bolnikovo smrtjo. </p>
            <p>Ena od prvin anaforičnega niza, na katerem je dr. Ljubo Bavcon zgradil svoj članek
              Demokratična pravna država in »afere« (Delo, 12. 6. 93), pravi tudi, da je »stvar
              subjektivne ocene«, če kdo označuje našo preteklost za zločinsko. Torej tako: so
              nekateri ljudje, ki imajo politično organizacijo družbe, ki je izvedla dejanja
              presežnega zla, kot so Rog, dachauski procesi, Goli otok, za zločinsko, a je to stvar
              njihove osebne ocene, kakor je stvar njihovega okusa, da imajo rajši Murna kot
              Ketteja. Analogno bi morali reči, da so pač ljudje, ki mislijo, da so kraji množičnega
              zločina, kot so Auschwitz, Treblinka, Begunje, proizvod od političnih zločincev
              obvladovane dobe, a je to stvar subjektivne ocene. Če bi se sedaj začudili, da je kaj
              takega mogoče reči, bi vtis, ki bi ga gornji stavki morali narediti na bralca, samo
              zameglili.</p>
            <p>A zgodbe pravzaprav še ni konec. Dr. Bavcon naprej še pravi, da ljudje, ki
              komunistično preteklost ocenjujejo za zločinsko, delajo »očitno« to zato, da bi
              pripravili teren za »čistke«. Ni čisto jasno, zakaj je zadnja beseda v navednicah.</p>
            <p>Mogoče je to zato, da ima avtor na razpolago dve besedi: najprej besedo čistka, ki
              aludira na to, kar je počel z ljudmi Stalin, potem pa še tisto besedo v narekovaju, ki
              mu omogoča, da se vsak čas umakne, češ da je mislil na blažjo varianto te besede,
              recimo zgolj na odstranjevanje kompromitiranih ljudi z vplivnejših položajev. Jasno
              je, kaj hoče dr. Bavcon doseči: hoče denuncirati ljudi, ki so pripravljeni razumeti in
              sprejeti preteklost v njeni nepolepšani podobi in mislijo, da se je šele tako mogoče
              boriti za demokracijo. Dr. Bavcon pa jih povezuje s čistkami, te pa se povezujejo,
              čeprav imajo častitljivo starost, dandanes predvsem s Stalinom.</p>

            <figure>
              <graphic url="slike_z_10/z_10_01.png"/>
              <head>V samoti</head>
            </figure>
            <p>V nadaljevanju članka so še nekatere stvari, ki morda niso tako usodno važne, so pa
              izredno zanimive za <emph>mores, </emph>kot jih izkazuje čas. Dr. Bavcon pravi, da se
              dobro spominja povojnih »čistk«, za katere priznava, da so bile »veliko bolj krute«.
              (Veliko bolj krute od katerih?) Tistih »čistk« (ne vem, zakaj jih deva v narekovaje,
              saj so bile to prave, krvave čistke) se torej dobro spominja. Žal pa iz članka
              razberemo, da se ne more spomniti, da bi te »čistke« že takrat »silovito napadal«,
              kakor so on in njegovi prijatelji »silovito napadali« kazensko zakonodajo, ki je bila
              v nasprotju z demokratsko pravno državo – »vsaj od začetka osemdesetih let«.</p>
            <p>Neki namig med vrsticami le dobimo, zakaj se pisec »čistkam« že tedaj, takoj po
              vojni, ni uprl. Dr. Bavcon namreč pravi, da so »medtem« – se pravi enkrat od vojne do
              danes – »civilni narodi« dobili neka besedila (splošno deklaracijo o človekovih
              pravicah, mednarodni pakt o državljanskih in političnih pravicah, evropsko konvencijo
              o človekovih pravicah), ki tiste reči, ki jih pokrivajo čistke, prepovedujejo početi.
              Iz tega, kar je med vrsticami, bi torej človek lahko mogel razbrati, da takrat, takoj
              po vojni, te stvari še niso bile registrirane kot nekaj prepovedanega in da dr. Bavcon
              ni imel v rokah še pravih papirjev, da bi protestiral. Šele »medtem« so ti dokumenti
              bili objavljeni, tako da se je od osemdesetih let dalje lahko »silovito uprl« vsakemu
              poskusu, tlačiti človekovo svobodo. Tudi malo manj natančen bralec se bo pri tem
              verjetno spomnil, da so bile temeljne stvari o človekovem dostojanstvu, predvsem o
              njegovi svobodi in enakosti, napisane že mnogo prej, v Ameriški deklaraciji o
              neodvisnosti (1776) in v francoski Deklaraciji o pravicah človeka in državljana
              (1791). Ker je v omenjenih besedilih bila konstitucija človekove polnoletnosti, če
              smemo tako reči, izražena na tako veljaven in slovesen način, se samo čudimo – naj nam
              bo to enkrat le dovoljeno – da tako poučen človek v njih ni videl dovolj močnega
              moralnega branika pred človekovim zasužnjenjem.</p>
            <p>Če že omenjamo povojne »čistke«, potem ne smemo mimo načina, kako so se izvajale:
              izvajale so se z nezaslišanim mučenjem ljudi. Glede mučenja bi morali reči dve stvari.
              Prvič je vloga mučitelja na najnižji stopnji človekove degeneriranosti. Za to službo
              so delovne organizacije, kot so bile gestapo, udba, enkavede in druge, zaposlovale
              moralno zelo prizadete ljudi. Drugič pa mučenja kakih sto let pred letom 1917, ko sta
              to umetnost znova vpeljala v politiko Lenin in Dzerzynski, v evropskem prostoru
              praktično ni bilo več. Tako nas vsaj poučujejo zgodovinarji.</p>
            <p>Toda bolj kot vse drugo je važna tu neka spremna misel. Videli smo tu, da se šolani,
              gojeni, rekli bi lahko celo, rafinirani pravni um ne more odlepiti od preteklosti, ki
              jo je ljubil in dal zanjo del življenja. A glede te preteklosti so že takrat mnogi
              čutili in vedeli, danes pa bi to moralo biti jasno vsem, da je bila zločinska. Tu je
              razlog za paniko. Kako pa se bodo iz preteklosti rešili preprosti ljudje, ki imajo
              samo to, kar so doživeli, svoje izkustvo? Komunisti in nekomunisti! Kako se bodo
              izmotali iz moralnih težav, v katere so se bili zapletli z majhnim, a pogostim
              poklekanjem pred vseprisotnim sekretarskim aparatom, kar sedaj od časa do časa v
              njihovem spominu oznanja svojo zavratno prisotnost. Kako se bodo rešili ljudje, ki jih
              ni nihče izučeval v umetnosti razločevanja.</p>
            <p>Opazovanje življenja okoli sebe nas poučuje, da je kulturni prostor v
              postkomunističnem svetu bistveno oslabljen. Ne samo da ne protestira, ko se flagrantno
              greši proti zakonom, ki jih je postavil. Njegovo slabost oznanja že to, da se stvari,
              proti katerim bi moral nastopiti, sploh pojavijo. Dejstvo je, da večina teh, ki
              stopajo na takšne in drugačne tribune, s kulturnim prostorom sploh ne računajo.</p>
            <p>Poleg tega pa se ustvarja neka nova duhovna in politična klima. Nosilci te klime niso
              samo ljudje nekdanjega političnega aparata. To so predvsem ljudje, ki so delali v
              institucijah, ki jih je ta aparat ustanavljal in vodil, in so to imeli za nekaj
              najbolj samoumevnega na svetu. To so tudi ljudje, ki so pretekli svet sprejeli in so
              se nanj tako navadili, da ga niso imeli za nekaj tujega in jih je zato njegov konec,
              ko je prišel, šokiral. Bistvo pa je to, da so nastop novega sveta morali sprejeti na
              znanje, a so to storili neradi in z odporom. Vsi ti predstavljajo določeno družbeno
              snov, katere duhovni in politični vzgon je tak, da se bo iz nje prej ali slej
              izoblikovala nova levica. O njej bomo v tem komentarju še govorili, a si prej oglejmo
              nekaj primerov, kako se ta skupina generira in nekoliko tudi, kako deluje.</p>

            <figure>
              <graphic url="slike_z_10/z_10_02.png"/>
              <head>Za žejo – vodnjak in vrata</head>
            </figure>
            <p>Dne 10. maja 1990 se je na radiu 1 na začetku oddaje studio ob 17h pripetilo nekaj
              nenavadnega. Bil je to dan, ko se je konstituiral prvi posttotalitarni parlament. V
              studio je bil povabljen tudi dr. Bučar, predsednik novo izvoljenega parlamenta. Prišel
              je s polurno zamudo. Voditeljica oddaje Vesna Burnik je reagirala razdraženo, s slabo
              prikrito napadalnostjo: da na to niso navajeni, da se kaj takega pač še ni zgodilo.
              Bučar se je opravičil in še povedal, da zamude ni čisto sam kriv, saj je prišel že
              mnogo prej, a so ga lep čas pošiljali po hiši, kakor da ne vedo, kam z njim.
              Voditeljica ga je osorno zavrnila, da so ga pač morali čakati in prekinila nadaljnje
              poskuse opravičevanja. V poslušalcih je ostal zelo neprijeten vtis. Še danes se človek
              sprašuje, zakaj je Vesna Burnik mislila, da sme ali celo mora ravnati s predsednikom
              prvega demokratičnega parlamenta kot nataknjena učiteljica s šolarčkom, ki je zamudil
              nekaj minut pouka. To ni moglo biti stvar osebnega nerazpoloženja, tu ni moglo iti na
              primer za ustaljeni red hiše. To je bil vendar poseben čas, po mestu je vel duh
              zgodovine in nekaj tega je moralo biti tudi v tisti hiši. Kaj je novinarko tako
              globoko vznemirilo, da je šla, ne preko navadne vljudnosti, ampak se njena arogantnost
              ni ustavila niti pred prvim človekom suverenega narodnega predstavništva, legitimno
              izvoljenega in ne postavljenega od partijske hierarhije. Le kako so njene nekdanje
              kolegice, pomisli človek ociozno, reagirale, če sta zamudila na radiu Kidrič ali
              Maček? A to ni važno. Važno pa bi bilo, če bi nam Vesna Burnik mogla povedati, zakaj
              je ravnala, kakor je ravnala. Če bi nam to zelo dobro razložila, če bi v sebi
              identificirala najgloblje vzgibe za svoje ravnanje, bi namreč že nekoliko vedeli, kako
              je sestavljen tisti instinkt, ki poganja duhovno mašinerijo nove levice. Zelo mnogo bi
              tako izvedeli, a ne bomo, ne da bi nam Vesna Burnik tega ne hotela povedati, ampak
              zato, ker je stvar po eni strani zelo zapletena, potem pa to tudi niso ljudje, ki bi
              dovoljevali, da bi vprašanja vanje pronicala prav globoko. Ampak od tistega maja
              naprej je postala Vesna Burnik znamenje, ob katerem smo prepoznavali množico podobnih
              prizorov.</p>
            <p>Pičlo leto za tem se je na TV pripetil majhen dogodek, katerega zunanja neznatnost ne
              ustreza pomenu, ki ga nosi. Zgodilo se je med pogovorom, ki ga je vodil novinar Lado
              Ambrožič z gospo Drago Ahačičevo. Spretno kot vedno je novinar vijugal od vratc do
              vratc – v treh letih so novinarji zelo napredovali, svoja visceralna nagnjenja so že
              znali podrejati subtilnemu nadzorstvu ega – a, kot pravi Horac, včasih zakinka celo
              sicer tako odlični Homer. Za bežen trenutek, za drobec sekunde je zakinkal tudi
              Ambrožič, zapustila ga je milost ideološke prisebnosti. Da se bo vse bolje razumelo,
              je treba povedati, da je bila gospa Ahačičeva, kot vedno, vsa in brez ostanka na
              strani narodnoosvobodilnega boja, Ambrožičeva naloga pa je seveda bila, držati se
              »strokovnosti«. In tedaj se je zgodilo. Ko sta se tako prijazno pogovarjala, kot »dva
              neopažena«, se je zgodilo. Nenadoma zaslišimo Ambrožiča, ko pravi – mislim, da je šlo
              za sprenevedanje ali nekaj podobnega – da je tega mnogo tudi »z naše strani«. Samo
              bežen trenutek – in čar »strokovnosti« je zginil povsem: Ambrožič se je znašel na
              strani Ahačičeve.</p>

            <figure>
              <graphic url="slike_z_10/z_10_03.png"/>
              <head>Starina</head>
            </figure>
            <p>Izkazalo se je, da imamo svojega človeka na TV, da je tam »naš« človek. Obenem pa je
              človek ob tej majhni besedi pomislil, da je ves slovenski svet posejan z »našimi«
              ljudmi, ne samo tam, kjer je čisto človekova osebna stvar, čigav je, ampak tudi tam,
              kjer bi ljudje morali biti »strokovni«: v šolski zbornici, na institutu, v banki, v
              tisočih odborih. Svet nove levice je svet »naših« ljudi. In potem »naši« ljudje
              prirejajo partizanska slavja, kjer imajo visoki državni uradniki ognjevite govore za
              »našo« stvar in TV vse verno in primerno pobožno beleži in prenaša. In potem vidimo na
              ekranu, kako prihajajo borci v stotinah in tisočih in očitno nihče ne pomisli, da je
              neokusno in obsceno, da se tako razkazujejo, medtem ko se oni drugi ne morejo zbirati,
              ker so jih vse, neoborožene in celo zvezane, pobili. Astronomsko daleč od tega, da bi
              se kateri od njih zaradi tega počutil samega. Nič čudnega, mar nismo rekli, da ne
              vidijo radi, da bi vprašanja vanje pronicala pregloboko. Pri tem pa »naši« ljudje na
              TV poskrbijo, da med večernim dnevnikom kamera niti huškne ne mimo kake farne
              spominske plošče, ki so jo tisto nedeljo odkrili. Instinkt, o katerem smo prej
              govorili, jih poučuje, da bi to lahko škodilo »naši« stvari. </p>
            <p>Problem, ki ga nova levica predstavlja za politično kulturo države, ni v
              problematičnosti njenega programa, ampak prej v odsotnosti programa sploh. Problem je
              v njeni kulturni in politični nedefiniranosti. Nova levica je zaenkrat le zasilen
              kulturno političen pojem, s katerim je mogoče zajeti določeno splošno, kulturno in
              politično razpoloženje, za katero se ve predvsem to, da je vezano na strukture, ki so
              izšle iz totalitarnega monizma, in na strukture, ki so se razposedle po ključnih
              mestih civilne družbe.</p>
            <p>Vse to gotovo ne prispeva k preglednosti družbe. Poleg tega se kar naprej dogajajo
              stvari, ki nas silijo, da se sprašujemo: Kaj od vsega je mogoče videti in česa ni
              mogoče videti? Naravno je, da bi radi vedeli, kdo je generator stanja, ki ga javnost,
              potem ko zanj zve, poimenuje z ambivaletnim izrazom afere. Ob vsaki na novo odkriti
              aferi nam povedo neko zgodbo, ki pa so si vse v tem podobne, da nimajo pravega konca.
              Tista praznina je takšna, da je ni mogoče ne videti, in ljudje nimajo ničesar, s čimer
              bi jo zapolnili, razen z novimi vprašanji, ki, neodgovorjena, rodijo spet nova, dokler
              se nazadnje čez vse ne razlije veliko nezaupanje. In sedaj pride tisto, kar je
              najvažnejše in kar bi bilo treba posebej poudariti: človek bi mislil, da bo kdo od
              odgovornih ljudi, kdo od šefov večjih strank, stopil naprej in iz svoje obveščenosti
              pred ljudmi potegnil poglavitne črte slovenske sedanjosti, predvsem pa, kaj iz teh črt
              sledi. Zakaj tega nihče ne naredi? Ali niso sposobni stopiti tako daleč nazaj, da bi
              videli celoto in jo razumeli? Ali pa bi to znali, pa se jim zdi nevarno, tako se
              izpostavljati, in se zato rajši omejujejo na vedno popravljivo pragmo? Ali pa je tudi
              nje zajela splošna postmoderna negotovost in strah pred celoto? Morda pa jih je kratka
              politična izkušnja do kraja poučila o poglavitni lastnosti postkomunističnega
              prostora: da nešteto majhnih in velikih črnih lukenj bistveno onemogoča njegovo
              obvladljivost.</p>
            <p>Vedno znova nas razmislek, pa naj smo ga začeli že kjerkoli, pripelje do istega: ali
              smo demokratično prenovo postavili na prave temelje? Vsi problemi, ki vstajajo pred
              nami, nam skušajo dopovedati, da so tu sedaj zato, ker tam, kjer se je končal
              totalitarni svet in se je začela demokracija, niso bili narejeni nekateri temeljni
              premisleki. Čutimo, da smo obtoženi nekega umanjkanja: da je spet bil neki čas večji,
              kot smo bili pripravljeni biti mi.</p>
            <p>Tak problem so tudi tako imenovani udbovski dosjeji. Zgodba je dokaj znana. Vsak, ki
              je imel z udbo kaj opraviti, je imel posebno mapo. To pa so bili zelo različni ljudje.
              Predvsem so bile to žrtve. Toda napačno bi bilo misliti, da so bile žrtve samo tisti,
              ki so bili opazovani in se je o njih poročalo. Žrtve so bili tudi tisti, ali vsaj
              mnogi od tistih, ki so bili prisiljeni to početi. Če bi se spuščali v te reči, bi bili
              kmalu sredi najbolj zavrženih in temnih strani totalitarnega sistema. Koliko neznanih
              in bridkih človeških dram se je tu odigralo! Pa tudi, koliko podlosti se je tu
              nakopičilo, saj je ovajanje sočloveka od vseh prepovedi z največjimi črkami izpisana.
              Toda kakor so dosjeji nekoč izpodkopavali normalno tkivo družbe, tako danes, ko je
              njihov čas minil, predstavljajo spet zadrege, strah, nevarnost, skrivno orožje,
              grožnje. Kaj napraviti z njimi?</p>
            <p>Nekateri so za to, da se, ne glede na okoliščine in posledice, objavijo. Drugi bi jih
              hoteli videti uničene vse. Spet drugi bi jih dali v varstvo posebno zaupni skupini
              ljudi. Vsak od predlogov, se zdi, ima svoje pomanjkljivosti.</p>
            <p>V resnici je samo en način, kako se rešiti tega zavratnega ostanka preteklosti. Tiste
              mape in fascikle je treba narediti nepomembne! A kako jih napraviti nepomembne? Kako
              doseči, da bodo zgubili svojo strupeno moč in postali zgolj kosi papirja, ki ne bodo
              mogli več nikomur škoditi, ki se jih ne bo nihče več bal, ki ne bodo mogli več
              terjati, da se kaznujejo odurna in odvratna dejanja preteklosti. Samo en način je, da
              se to doseže: da se vsa družba, ves narod osvobodi preteklosti, v celoti in popolnoma,
              da se tej preteklosti odrečemo kot nečemu blodnemu, na vseh področjih, v kulturi, v
              politiki, v medijih, kot skupnost in kot posamezniki. Samo taka odpoved, izrečena v
              jeziku politike in kulture, na volitvah, kjer se postavlja demokratična oblast, in v
              umetnosti, kjer se izraža globinski človek, bi v ljudeh ustvarila gotovost, da je
              preteklost dokončno mrtva in nenevarna. Samo ob taki gotovosti bi pošasti preteklosti
              izgubile svojo moč.</p>

            <figure>
              <graphic url="slike_z_10/z_10_04.png"/>
              <head>Povabilo</head>
            </figure>
            <p>Zgodbe z dosjeji nas opozarjajo, da zgodovine ni mogoče ukaniti. To ravno pa so v
              času, ki ga po pravici imenujemo veliki prehod, mislili vsi: ne samo poražene sile,
              ampak tudi sile, ki so si naložile, da ta veliki prehod izpeljejo – sile slovenskega
              Demosa. Mislili so ljudje, ki so se zbrali v tej druščini, da bo mogoče iti mimo
              nekaterih reči z zaprtimi očmi. A se je že takrat vedelo in je postajalo z vsakim dnem
              bolj jasno, da je to velika iluzija. Dosjeji so dober primer za to, čemur pravimo
                <emph>nemezis</emph> zgodovine – ponovno in boleče srečanje z nepokopano
              preteklostjo.</p>
            <p>Če bomo hoteli iti kolikor toliko varno naprej, se bo treba torej vrniti in sicer
              prav na začetek, ne v leto 1990, ampak v leto 1941, in se vprašati, kako se je vse
              začelo. Če bomo postavljali prava vprašanja in nanja prisebno, nepopustljivo in
              pogumno odgovarjali, se bo nateklo v našo sedanjost toliko svetlobe, da si pošasti
              preteklosti ne bodo več upale noter.</p>
            <p>Nova Slovenska zaveza ima te stvari za zelo pomembne – za pogoj, brez katerega ni
              nič. Zato predlaga državnemu zboru in vladi države Slovenije, da se brez predsodkov in
              odprtega uma posvetita vprašanjem, ki jih pred obe visoki ustanovi postavlja v Izjavi,
              ki sledi temu besedilu.</p>
          </div>
        </div>
        <div type="div2">
          <head>Izjava Nove Slovenske zaveze o nalogah države pri prehodu iz totalitarizma v
            demokracijo</head>
          <div type="div3">
            <p>Predsedniku Državnega zbora Republike Slovenije gospodu Hermanu Rigelniku,
              predsedniku Vlade republike Slovenije gospodu Janezu Drnovšku</p>
          </div>
          <div type="div3">
            <head>A. Preambula</head>
            <p>Izhod iz totalitarizma in vzpostavitev demokratične kulture v njeni politični,
              gospodarski in duhovni biti je temeljna naloga države Slovenije. Če ta cilj ne bo
              dosežen, ne bodo dani pogoji, da država uresniči to, na čemer temelji in iz česar
              izvaja svojo upravičenost: vzpostavitev nacionalne države Slovencev v modernem pomenu
              te besede. Odprava totalitarizma je utemeljena na splošnem zgodovinskem uvidu, ki je
              bil verificiran na svobodnih volitvah in deklariran po predstavnikih, ki jih je
              splošna volja izbrala.</p>
            <p>Totalitarizem je uvedla zmagovita stran v državljanski vojni. Ko bi državljanske
              vojne ne bilo ali ko bi se državljanska vojna končala z zmago druge strani, Slovenci
              ne bi pristali v totalitarizmu, prav gotovo pa si nam ne bi bilo treba očitati, da smo
              si ga naložili sami. Odprava totalitarizma in vzpostavitev demokracije pomeni torej
              logično zanikanje državljanske vojne, v njenem potekanju in v institucijah, ki jih je
              uveljavila.</p>
            <p>Ali drugače: odprava totalitarizma pomeni tudi moralno in politično rehabilitacijo
              strani, ki je državljansko vojno zaradi specifičnih razmer, med katere spada zlasti
              okupacija, izgubila. Vzgon, ki jo je namreč nosil, je bilo ravno hotenje, da ostanemo
              Slovenci v orbiti evropske civilizacije, kakor se je bila oblikovala in izoblikovala v
              zgodovini in ki jo je mogoče zajeti v izraze kot so politični pluralizem, pravna
              država, človekove pravice, svobodno gospodarstvo. </p>
          </div>
          <div type="div3">
            <head>B. Dejstva in razmisleki</head>
            <p>Ob zgornjih temeljnih in razvidnih relacijah je za razumevanje časa in njegovih
              zahtev treba upoštevati še nekatera dejstva in spremne okoliščine.</p>
            <p>1. Z razmerami, kakršne je uveljavila državljanska vojna, se je bistveno zmanjšal
              potencial narodove demokratične zavesti. Največji vpliv na to zmanjšanje sta imeli dve
              dejstvi: vojaški del protikomunističnega upora je bil holocidno uničen, hkrati pa je
              njegov civilni del, zlasti ljudje, ki so predstavljali njegovo zavestno jedro, moral v
              tujini iskati zatočišče pred podobnim uničenjem. To je bil biološki in duhovni odtok
              tistih sil, ki bi edine mogle resneje ovirati radikalnost totalitarističnih
              ambicij.</p>
            <p>Poglavitna posledica tega je bila ta, da obrata na koncu osemdesetih let niso izvedle
              izvorno demokratične sile, ampak sile, ki so se iz teh ali onih razlogov odlepile od
              totalitarnega ambienta in ki jim prav to izhodišče ni dovoljevalo jasnega uvida, iz
              česa izhajajo in k čemu hočejo. Kako šibek in negotov je bil slovenski odpor proti
              totalitarnemu nasilju, kaže dejstvo, da je pri nas skoraj v celoti izostalo
              disidentstvo, ki je bilo tako značilno za ostali del komunističnega imperija: ni bilo
              ljudi, ki bi jasno in zavestno, s polno moralno prisebnostjo, dokončno in brezpogojno,
              s podrtimi mostovi za seboj, obsodili največje nasilje nad človekom, ki je jemanje
              njegove osnovne svobode. V tej luči laže razumemo dejstvo, da se je vidnejši odpor
              proti komunizmu pri nas začel šele takrat, ko je že bilo jasno, da je sam uvidel svojo
              nemoč, a še tedaj nosilci tega odpora in upora niso videli strukture nove igre: niso
              opazili, da ne gre za umik, ampak le za novo fazo tega trdoživega organizma.</p>
            <p>Bistvo stvari je torej v tem, da so bili uničeni ali odstranjeni zavestni nosilci
              demokratične kulture. Ostali so samo nosilci totalitarnega projekta in ljudje, ki so
              se temu projektu od začetka podredili – podredili so se mu zato, ker niso vedeli, kaj
              je prava svoboda, tega pa niso vedeli zato, ker je niso dovolj ljubili. Tako smo
              dobili novo večino: to so ljudje, ki ranjeni od preteklosti nosijo svojo nemoč v
              sedanjost in to sedanjost tako oblikujejo – kakor nekoč tudi sedaj niso pripravljeni
              stvari misliti in domisliti. To je naša resničnost. Sedanji slovenski človek se oprime
              vsake pretveze, samo da se ni treba odločiti, da ni treba misliti. Ta človek ima eno
              samo trdno referenčno točko – trenutno korist. Slovenski narod se počasi spreminja v
              skupnost malo preplašenih in malo nervoznih potrošnikov. Z državljansko vojno je iz
              narodovega organizma odtekel duhovni kvas, ki ga je ohranjal v območju moralne in
              vrednostne občutljivosti.</p>
            <p>2. Z ljudmi, katerih osnovno določilo je bilo to, da so se bili vdali, so se
              oblikovale in polnile znanstvene, pedagoške in kulturne institucije, predvsem pa se je
              iz teh ljudi gradila vodilna administracija. To je glavni razlog, da iz vodilnih
              upravno-administrativnih središč ne prihajajo predlogi in osnutki zakonov, ki bi,
              samodejno in iz intenzivnega uvida v miselno zasnovo časa, pospeševali prehod iz
              totalitarizma v demokracijo. Nekdanja vpletenost, ki se je začela in pogosto res tudi
              končala z vdajo, jih v podtoku njihove misli bremeni, da gledajo – večidel, kot
              rečeno, nezavedno – z nenaklonjenostjo na razcvet demokratične kulture in duhovne
              svobode – dela jih, da nekdanjo psovko spremenimo v tehnično oznako, re–akcionarne. Ko
              na te stvari opozarjamo, imamo pred sabo dva cilja: prvič bi radi tem ustanovam
              podržali zrcalo, drugič pa mislimo, da je treba spet in spet opozarjati na
              izpostavljeno vlogo politike v postkomunističnih družbah. Prehod iz totalitarizma v
              demokracijo, ki je tako globinski in celoten, da ga prav razumemo samo, če ga povežemo
              s pojmi revolucionarnega, je mogoče izpeljati – v logiki taktov, ki jih je intoniralo
              leto 1989 – samo z zavestnim posegom zavesti, če se nam je dovoljeno tako
              izraziti.</p>
            <p>Najbližja podoba zgornjega, v poglavitnih potezah povzetega stanja, je somrak.
              Njegova najpomembnejša dejanskost pa je v tem, da ne omogoča svobode, ki je gledanje
              in videnje. Da se to stanje popravi in da se utrdi pričakovanje svobode – <emph>idia
                kai demosia</emph> (v zasebnem in javnem življenju), kot bi rekel Sokrat –
              predlagamo nekaj dejanj tako na ravni zakonodaje kot tudi na ravni izvršne
              oblasti.</p>
          </div>
          <div type="div3">
            <head>C. Dejanja in ukrepi</head>
            <p>V smislu zgornjih predlogov pozivamo državni zbor, da kot najvišja politična
              avtoriteta, kot predstavnik in nosilec narodove volje, spoznavajoč nujne zahteve časa,
              sprejme, razglasi in opremi z zakonskimi določili naslednja besedila: </p>
            <list type="unordered">
              <item>Izjava o državljanski vojni. Ta mora vsebovati naslednje prvine: državljanska
                vojna je bila posledica neločljive povezanosti med tako imenovano osvobodilno vojno
                in totalitarnim projektom; kakor je narodnoosvobodilni boj sam po sebi gesta
                svobodnega človeka, tako je gesta svobodnega človeka tudi boj proti politični in
                duhovni sužnosti, s katero je grozil totalitarni projekt: v državljanski vojni smo
                imeli opraviti z zavestno kolaboracijo borcev proti okupatorju s tujo in sovražno
                ideološko in vojaško silo na eni strani in s taktičnim soobstajanjem s tujo in
                sovražno ideološko in vojaško silo na drugi; to nesorazmerje občutno modificira
                značaj vpletenosti obeh strani; poglavitna objektivna posledica specifičnega
                slovenskega osvobodilnega boja je bila uvedba totalitarizma in odvzem osnovnih
                človekovih in državljanskih pravic; s povratkom v demokracijo prehajamo v osnovne
                koordinate stanja, za katero se je borila stran, ki je v državljanski vojni
                izgubila.</item>
              <item>Izjava o slovenski politični emigraciji. Ta mora vsebovati naslednje prvine:
                dejstvo, da so morali zvesti, dostojni in pošteni ljudje, blateni in zasramovani,
                zapustiti dom in oditi v tujino, je najbolj neznosna krivica, ki lahko zadene
                človeka: ta krivica se sedaj popravlja tako, da se slovenskim ljudem, ki so leta
                1945 in pozneje morali od doma, ker so stali na strani svobode in kulture, prizna
                človeška in politična integriteta; to se pokaže predvsem tako, da se naenkrat in
                vsem podeli slovensko državljanstvo, če jim je bilo odvzeto, in da se tistim, ki se
                želijo ali začasno ali za stalno vrniti, prizna pokojnina po obstoječih slovenskih
                zakonih; vrnitev izgnancev samih in njihovih neposrednih potomcev se podpre tako, da
                se zakonsko pospeši vrnitev razlaščenega imetja; vsi politični emigranti se s
                slovesnim državnozborskim aktom sprejmejo v narodno in državno občestvo, hkrati pa
                se prekličejo vsa pravna dejanja, ki so bila narejena z namenom, da jim škodijo. </item>
              <item>Izjava o ničnosti privilegijev, ki izhajajo iz sodelovanja v državljanski vojni.
                Ta izjava mora vsebovati naslednje stvari: izrek o osnovni enakosti državljanov
                Slovenije; izrek o ukinitvi vseh fevdalnih predpravic, s katerimi so se utrdili
                nosilci totalitarnega sistema, naj bodo te materialnega, socialnega ali političnega
                značaja. </item>
              <item>Izjava o slovenskem holokavstu. Ta izjava mora vsebovati: priznanje holokavsta
                in njegovo zgodovinsko ozadje; zagotovilo, da se bodo žrtve holokavsta popisale in
                njihovim svojcem izdale potrebne listine; skrb, da se izda obsežna monografija o
                holokavstu. </item>
              <item>Izjava o moralnem, političnem in civilizacijskem značaju Komunistične partije
                Slovenije. Ta izjava mora vsebovati: dejstvo, da je poseg komunistične partije v
                slovensko zgodovino pomenil izstop iz evropske civilizacije; dejstvo, da je partija
                izkoristila narodovo nesrečo za dosego svojih oblastniških in ideoloških koristi;
                dejstvo, da je partija narod politično razlastila in uvedla monokratsko strahovlado;
                dejstvo, da so se v svetu, ki ga je ustvarila, dogajali težki in odurni zločini
                fizične in pravne narave; moralno zahtevo, da imajo nekdanji pripadniki partije po
                svojih močeh dolžnost, da stanje, ki so ga bili ustvarili, popravljajo.</item>
            </list>
            <p>V smislu uvodnih ugotovitev in razmislekov predlagamo tudi vladi države Slovenije, da
              pripravi zakonske osnutke in naredi ukrepe v okviru svojih pristojnosti z namenom, da
              se uravnovesijo kričeča in neznosna družbena nesorazmerja, ki izhajajo iz državljanske
              vojne in vlade totalitarizma. Tu mislimo predvsem na naslednje stvari.</p>
            <list type="unordered">
              <item>Ustanovitev zgodovinskega instituta, ki bo raziskoval: začetek, razvoj in konec
                slovenskega protikomunističnega upora; nastanek slovenske politične emigracije,
                njeno usodo in njene dosežke; politični totalitarizem in njegov vpliv na slovensko
                kulturo in politično zavest; zgodovino sprejemanja evropskih demokratičnih načel v
                slovenski prostor in nastajanje elementov lastne demokratične kulture. <lb/>V
                ustanovnem aktu se mora posebej precizirati vpliv pristojnih delov civilne družbe na
                delo instituta. Mora se nadalje zagotoviti, da bo institut trajna znanstvena
                ustanova, organizirana bodisi samostojno bodisi v okviru drugih tovrstnih
                znanstvenih organizacij, posebej pa je treba poskrbeti, da bodo v njem delali
                ljudje, katerih dela dokazujejo njihovo demokratično in humanistično usmerjenost,
                zlasti pa čut za objektivnost in strpnost. Bližnja naloga instituta bo dokončanje in
                ažuriranje Bele knjige, daljna pa znanstven popis vseh žrtev vojne v čimbolj
                izčrpnem kategorialnem zajetju. Po sebi se razume, da bo institut servisni
                znanstveno–strokovni organ parlamentarne komisije za raziskavo povojnih pobojev. </item>
              <item>Ustanovitev slovenske zgodovinske biblioteke. To bo ustanova, ki ne bo samo
                skrbela za spodbujanje in izdajanje zgodovinskih besedil, ki bodo obravnavala
                deprivilegirani in zamolčani del slovenskega življenja. To bo predvsem središče, ki
                bo z natečaji, razpisi in nagradami spodbujalo umetniška dela, ki bodo hotela v
                zadnji dosegljivi resničnosti razumeti ljudi in njihova dejanja, ki so bila v
                preteklosti nasilno izkrivljena in iz zavesti javnosti izgnana. Vsi se lahko
                strinjamo s tem, da je neznosno in nedopustno, da ostajajo dogodki, kot je
                holokavst, nedotaknjeni od umetniških energij naroda. </item>
              <item>Takojšnji razpis natečaja za ureditev Kočevskega Roga. Kočevska brezna in jame,
                predvsem pa jamo pod Krenom, je treba z državnim aktom proglasiti za posebno
                področje in ga urediti tako, kot zahteva prostorska in duhovna ekologija kraja. Z
                istim aktom je treba zavezati občine, da se s podobno skrbjo zavzamejo za morišča na
                svojih območjih. Predvsem pa je treba nemudoma izdelati pogoje za razpis natečaja za
                cerkev v Rogu, ki mora stati najkasneje za spominske slovesnosti ob petdesetletnici
                roške morije. </item>
              <item>Ureditev vojaškega pokopališča na Orlovem vrhu na Ljubljanskem gradu. Pri tem se
                morajo upoštevati predpisi in mednarodna merila, ki veljajo za vojaška pokopališča.
                Spomenik tam pokopanim vojakom bo s svojimi sredstvi postavila Nova Slovenska
                zaveza. </item>
              <item>S posebno izjavo ministrstva za kulturo in ministrstva za znanost je treba
                zagotoviti, da bodo organizacije civilne družbe, ki delujejo na kateremkoli
                zamolčanem področju slovenske preteklosti in sedanjosti, imele enakopraven dostop do
                sredstev, ki se v kulturne in znanstvene namene razdeljujejo organizacijam in
                združenjem. Neznosno je na primer, da Zaveza, ki jo izdaja NSZ, na prošnjo za
                sorazmerno dotacijo ni dobila niti odgovora. Upira se nam, da bi s točnejšimi izrazi
                označili stanje, ko organizacije in ustanove, ki so desetletja neomejeno izkoriščale
                narodovo imetje, ob takem ignoriranju še naprej dobivajo družbeno podporo. </item>
              <item>Ministrstvo za notranje zadeve mora takoj organizirati posebno skupino za
                raziskovanje zločinov, ki jih je zmagovita stran v državljanski vojni zagrešila
                bodisi med vojno bodisi po vojni. Ti zločini morajo biti registrirani in opisani, ne
                glede na to, ali jih bo državni tožilec predložil sodnim oblastem ali ne.</item>
            </list>
          </div>
          <div type="div3">
            <head>D. Sklepne misli</head>
            <p>Nova Slovenska zaveza se zaveda, da uresničitev zgoraj navedenih predlogov, čeprav
              jim ni mogoče odrekati minimalnih teženj, pomeni veliko delo. Toda, ko smo se
              odločili, da jih postavimo, nas niso gnale samo koristi območja, ki ga po svoji
              programski zasnovi podpiramo. Gnal nas je luciden uvid, da bo mogoče urediti slovenski
              kulturni in politični prostor tako, da se bo v njem lahko razvijala demokratična
              kultura, samo tedaj, če bodo te zahteve sprejete in uresničene. Predstavljajo namreč
              zgodovinski <emph>condicio sine qua non.</emph> Mogoče bo tej prognozi laže verjel
              tisti, ki si bo ogledal dosedanje politične uvodnike revije Zaveza. Tam smo, takrat še
              sami, govorili stvari, ki danes postajajo priznana in aktualna tema na najbolj
              kompetentnih tribunah. To dejstvo omenjamo samo zato, ker mislimo, da pomeni nekakšno
              priporočilo za predloge, ki jih tu postavljamo. Pričakujemo torej, da bosta tako
              državni zbor republike Slovenije kot tudi vlada države Slovenije zgornjemu besedilu
              posvetila pozornost, ki bo sorazmerna teži vprašanj, ki jih odpira.</p>
            <p>Svet, v katerem živimo, nas dramatično opozarja, da je nevaren. Njegovo osnovno
              sporočilo je to, da smo nazadnje navezani samo nase, da se na koncu lahko zanesemo
              samo nase. Uredimo torej svojo hišo čimprej!</p>
          </div>
        </div>
      </div>
      <div type="div1">
        <head>Tako se je začelo</head>
        <div type="div2">
          <head>Rdeči sij nad Krpanovo deželo</head>
          <docAuthor>Janko Maček</docAuthor>
          <div type="div3">
            <p>Ko se s Cerkniškega polja mimo Cajnarjev povzpnemo do Sv. Vida, se pred nami odpre
              čudovit svet. Na višini okrog 800 m so okrog nas razvrščeni položni griči in blage
              doline. Tu se začne Bloška planota, ki jo je Valvasor imenoval središče Kranjske
              dežele. Oddaljena je komaj petdeset kilometrov od Ljubljane, zato ni čudno, da je bila
              tudi v času druge svetovne vojne in revolucije prizorišče zgodovinskih dogodkov. Cela
              Bloška planota spada pod občino Cerknica. Cerknica je tudi cerkveno središče teh
              krajev. Vse tri župnije, ki pokrivajo Bloško planoto: Sv. Vid, Sv. Trojica in Bloke
              spadajo pod cerkniško dekanijo.</p>
            <p>Vzhodno od Sv. Vida so med travnike in gozdove posajeni zaselki vidovske fare:
              Rudolfovo, Lešnjaki, Tavžlje in Ravne. Na severu je zaselek Zala, blizu njega pa
              soteska potoka Zale, ki teče proti vzhodu in se pod Osredkom izliva v Iško. Mimo farne
              cerkve sv. Vida nas makadamska pot popelje proti jugu skozi Jeršiče in Polšeče. Kar
              hitro dosežemo 865 m visoko ravan Nadliškega griča, kjer stoji cerkev sv. Urha,
              podružnica fare Sv. Trojice. Že Rimljani so tu imeli svojo utrdbo, v srednjem veku pa
              je bil na tem kraju protiturški tabor. Malo pod cerkvijo sv. Urha najdemo ostanke
              gradu Nadlišek. Domačini so ga imenovali Pajkovo. Zgradil ga je bil leta 1686 turjaški
              grof Auersperg. Zadnji lastnik Pajkovega je bil lesni trgovec Karel Kovač iz Starega
              trga pri Ložu. V času ofenzive leta 1942 so ga požgali Italijani. Na istem kraju je
              bil že v 16. stoletju utrjen grad, ki je uspešno kljuboval Turkom, ko so leta 1546 in
              1559 tod ropali in morili.</p>
            <p>Blizu Pajkovega leži nad grapo potoka Zvirščice vasica Hiteno, malo dalje proti
              vzhodu pa Zavrh, Mramorovo, Storovo, Gradiško in Andrejčje. Na jugozahodni rebri pod
              Pajkovim so zaselki Zgornji in Spodnji Zales ter Bočkovo. Že smo v dolini in mimo Sv.
              Trojice nas naša cesta popelje do Lovranovega, kjer se priključi na širšo cesto, ki od
              Velikih Blok vodi na Cajnarje. Od tu ni več daleč do Ulake, kjer je druga podružnica
              trojiške fare, posvečena sv. Nikolaju. Na tej strani so še zaselki Jeršanovo, Rožanče,
              Hribarjevo in Sleme, ki tudi spadajo pod zvon Sv. Trojice. Pri Ulaki se začne Bloško
              polje. Tu je najprej vas Velike Bloke, malo naprej pa Nova vas, ki sta edini večji
              naselji na Bloški planoti. Druge vasice in zaselki imajo le po nekaj domačij, ki se
              držijo skupaj na kaki položni rebri ali v prijazni dolinici, kjer ob lepem vremenu
              sploh nimamo občutka, da smo na nadmorski višini 800 m. Marsikatera vasica je obdana s
              sadovnjaki, malo odmaknjene pa so njive in travniki. Med vasicami sicer ni več stezic,
              »ki so včasih bile«, toda tudi poti in ceste, ki so sedaj razpredene po planoti, se
              lepo vključujejo v pokrajino in ne motijo njene ubranosti. Zanimiva so imena vasi in
              zaselkov. Nekatera od njih nam dajo slutiti, da je na področju sedanje vasi bila morda
              nekoč ena sama domačija. Take vasi so: Andrejčje, Jeršanovo, Hribarjevo in druge.</p>
            <p>S hriba sv. Urha se nam odpira razgled tudi na širšo okolico. Preko Bloške police
              vodi cesta v Lož in Stari trg. Za Loško dolino se dviga 1796 m visoki Snežnik. Na jugu
              zapirata Bloško planoto nekaj nad 1000 m visoka hriba Županšček in Blošček. Proti
              Cerkniškem polju jo zapira gozdnata Slivnica, na severu pa jo omejuje soteska potoka
              Zale, onkraj katere se proti Otavam in Rakitni širijo prostrani gozdovi. Vidovska
              vasica Osredek leži na skrajnem severovzhodnem delu Bloške planote, prav nad koritom
              Iške.</p>

            <figure>
              <graphic url="slike_z_10/z_10_05.png"/>
              <head>Seljakova domačija v Lovranovem pri Sv. Trojici okrog leta 1940</head>
            </figure>
            <p>Iška izvira vzhodno od Velikih Blok pod zaselkom Lužarji, ki že spada pod Velike
              Lašče. Z vidovske in trojiške strani se svet v sotesko Iške spušča precej strmo, na
              njeni desni strani pa je skoraj navpičen in naravnost divji. Mačkovec je visok okrog
              900 m, le malo višji kot Bloška planota, toda njegove prepadne stene in strmi bregovi
              padajo naravnost v kanjon Iške. Onkraj Krvave peči prehaja Mačkovec v mogočno gmoto
              Mokrca. Krim, ki s svojim podnožjem sega na levi breg Iške, ni tako strm kot Mačkovec
              in Mokrec, vendar s svojimi temnimi gozdovi daje vtis resnega čuvarja nad Rakitniško
              planoto in tja do obrobja Ljubljane.</p>
          </div>
          <div type="div3">
            <head>Bloke in fara sv. Trojice</head>
            <p>Farna cerkev sv. Trojice stoji nekako na sredini trojiške fare. Zidali so jo v letih
              1664 in 1680. Župnija je bila ustanovljena šele leta 1876. Civilno-upravno je to
              področje vedno spadalo pod Bloke. V zadnjem času tudi trojiško župnijo upravlja bloški
              župnik.</p>
            <p>V začetku našega stoletja je tu župnikoval Ljudevit Bajc, ki je prišel iz Selc na
              Gorenjskem. Sezidal je za tisti čas kar moderno župnišče. Dal je pregraditi prostoren
              farovški hlev in en del hleva preuredil v prosvetni dom in knjižnico. Zelo se je
              trudil, da bi odvrnil ljudi od izseljevanja. Mnogi so tedaj odhajali s trebuhom za
              kruhom v Nemčijo, Belgijo in Holandijo, predvsem pa v Francijo in Ameriko. Kruh v
              rudnikih in gozdovih je bil skromen in grenak. Le redki so uspeli in si gmotno
              opomogli, mnogi pa so se v tujem svetu izgubili in moralno propadli. Prenekatera bajta
              v trojiški fari je zato ostala prazna. V Gradiškem na primer so tako ostale naseljene
              samo hišne številke tri, pet in šest.</p>
            <p>Od leta 1938 do 1959 je za trojiško župnijo skrbel župnik Ivan Mramor. Sedaj je že v
              šestinosemdesetem letu, vendar se še dobro spominja medvojnih in povojnih dogodkov, ki
              jih je sodoživljal s farani Sv. Trojice. Skromna hišica na robu Velikih Lašč, kjer
              upokojeni župnik že nekaj let stanuje, je bila prav primeren kraj za poslušanje
              njegove resne in preudarne pripovedi.</p>
            <p>Pred vojno in revolucijo so skoraj vsi Trojičani bili verni. Redno so hodili v
              cerkev. Celo »nauk« v nedeljo popoldne je bil dobro obiskan. Ko se je na cvetno
              nedeljo 1941 začela vojna in je bila razglašena mobilizacija, so vsi možje in fantje,
              ki so bili vpoklicani, prišli v cerkev k zakramentom in nato odšli na zbirna mesta.
              Tudi z učitelji se je župnik dobro razumel.</p>

            <figure>
              <graphic url="slike_z_10/z_10_06.png"/>
              <head>Seljakova družina leta 1936 – sedijo z leve proti desni oče Janez, mama Amalija,
                stari oče Matevž, očetova sestra Francka in njen mož Jože</head>
            </figure>
            <p>Prosveta pri Sv. Trojici pred drugo svetovno vojno ni bila posebno razvita. Nekateri
              fantje so bili vključeni v Fantovski odsek, dekleta pa v Dekliški krožek v Novi vasi
              na Blokah, kjer je bil kaplan in kasnejši župnik Hren navdušen organizator prosvetnega
              dela. In kako je bilo z verskimi organizacijami? V Novi vasi je župnik Hren poleg
              Marijine družbe organiziral tudi Katoliško akcijo, pri Sv. Trojici so pa imeli samo
              Marijino družbo.</p>
            <p>V Novi vasi je od leta 1932 delovala tudi Zveza kmečkih fantov in deklet. </p>
            <p>Znano je, da so komunisti ponekod močno vplivali na delovanje te Zveze in jo skušali
              narediti za protiutež katoliških verskih in prosvetnih organizacij. Med ustanovitelji
              Zveze kmečkih fantov in deklet v Novi vasi naj omenimo Toneta Šraja in gostilničarja
              Stanka Lenarčiča. Že junija 1941 sta bila oba med organizatorji OF za Bloško
              planoto.</p>
            <p>Preko Blok je nekdaj vodila tovorna pot, ki je povezovala osrednjo Slovenijo s Koprom
              in Trstom, pa tudi z Reko in Istro. Ni čudno, da je Levstik svojega Martina Krpana
              postavil na Notranjsko k Sveti Trojici. Po letu 1857, ko je od Ljubljane proti Trstu
              in Reki stekla železnica, je tovorništvo zamrlo. Kmetijstvo je ostalo glavni vir za
              preživljanje, toda bloška zemlja zaradi velike nadmorske višine ni preveč radodarna.
              Glavni pridelek je bil krompir. Znani so bili bloški voli, ki so jih večinoma
              prodajali za izvoz v Italijo. Pozimi so mnoge družine izdelovale zobotrebce in drugo
              suho robo, nekateri možje in fantje so pa hodili sekat in tesat v gozdove na Gorenjsko
              in Dolenjsko, včasih celo v Slavonijo. Skoraj vsaka bloška vas je imela gostilno.
              Večina gostilničarjev je bila liberalno usmerjenih in mnogi so kasneje sodelovali z
              OF. Čeprav je smučanje na Blokah bilo že od nekdaj v navadi, saj so bile ob hudih
              zimah smuči glavno prometno sredstvo, se je zimski turizem pred drugo svetovno vojno
              komaj začel uveljavljati in dohodkov od njega še ni bilo. V teh razmerah so ljudje
              živeli skromno, toda mirno in večinoma kar zadovoljno.</p>
          </div>
          <div type="div3">
            <head>Začetek druge svetovne vojne in revolucije</head>
            <p>Leta 1936 je bila na Velikih Blokah dograjena vojašnica. Kmalu nato se je v njej
              naselil bataljon vojakov. Zelo blizu Blok je potekala utrjena Rupnikova linija, ki naj
              bi varovala mejo proti Italijanom.</p>
            <p>Ko je 6. aprila 1941 izbruhnila vojna, se bloški vojaki niso izkazali. Namesto proti
              zahodu so že v ponedeljek 7. aprila odšli preko Lužarjev proti Velikim Laščam in
              Dobrepolju. Nekje v Suhi krajini je bataljon razpadel in vojaki so odšli na svoje
              domove. Domačini so vdrli v vojašnico na Velikih Blokah in raznesli precejšnje zaloge
              hrane ter opreme. Nekateri so se tedaj zanimali tudi za orožje in municijo. Govorili
              so, da vojna še ni končana, ampak se bo šele začela.</p>
            <p>V ponedeljek, 14. aprila, so Bloško planoto zasedli Italijani. V Novo vas so prišli
              karabinjerji in tudi v vojašnici na Velikih Blokah so se naselili italijanski vojaki.
              Bloški župan je še naprej ostal Jožef Rudolf z Velikih Blok, pri Sv. Vidu pa Anton
              Tekavec iz Tavželj. Življenje v prvih mesecih okupacije je bilo precej mirno.
              Italijani so izdali odlok o oddaji vsega orožja in vojaške opreme, ki so jo ljudje
              odnesli iz vojašnice. Da bi kontrolirali izvajanje tega odloka, so delali preiskave po
              hišah, toda pri tem niso bili preveč dosledni. Občina je bila na strani ljudi in ni
              hotela nič vedeti, kje bi lahko bilo skrito orožje ali oprema. Italijani so se
              zadovoljili z nekaj malenkostmi, ki so jih ljudje vrnili. </p>
            <p>Poleti 1941 so začeli prihajati na Bloke nekoliko nenavadni turisti, ki so najprej
              pomagali pri košnji na kmetiji Jožeta Barage – Sobotnika v vasi Zavrh, blizu Sv. Urha.
              Kasneje so se največ shajali pri Zakrajškovih, po domače Miščevih v vasi Ravnik.
              Zakrajškovi so imeli kmetijo, toda sin Lojze je kljub temu nekaj časa delal v
              kočevskem rudniku, nekaj časa pa kot sekač v gozdovih na Hrvaškem. Za ilegalno delo ga
              je kmalu po okupaciji pridobil Tone Šraj iz Nove vasi, ki je bil med prvimi pobudniki
              OF na Blokah. Med kosci pri Sobotniku in obiskovalci pri Zakrajškovih so bili: Janez
              Hribar, Ivan Novak – Očka, France Popit, Ignac Voljč, Ljubo Šercer, Stane Semič, Tone
              Vidmar in drugi. Vse njihovo delo je bilo strogo tajno. K Zakrajšku so prihajali
              ponoči. Čez dan so ostajali v hiši, zvečer pa so imeli sestanke na Ravniku ali pa
              odhajali v okolico. Včasih so se zadrževali tudi na Hribarjevem pri Kraševcu. Med
              drugimi sadovi njihovih obiskov je bila tudi ustanovitev partijske celice v Novi vasi
              avgusta 1941 in na Ravniku septembra 1941. Člani komunistične partije so postali mali
              kmetje in njihovi sinovi, ki so že od začetka bili tesno povezani z ilegalnim
              gibanjem. </p>

            <figure>
              <graphic url="slike_z_10/z_10_07.png"/>
              <head>Zadnja predvojna birma pri Sveti Trojici. Škof dr. Gregorij Rožman z duhovniki
                gre iz župnjišča v cerkev</head>
            </figure>
            <p>Septembra 1941 je bil v Mrharjevem mlinu v soteski Zale tečaj o partizanski gverili.
              Vodil ga je Ljubo Šercer. 19. oktobra so partizani napadli Italijane v Ložu. Italijani
              so zato uvedli policijsko uro in začeli zasledovati partizane. V decembru so v
              Ljubljani prijeli Ljuba Šercerja in ga ustrelili. Konec decembra je potem bil
              ustanovljen Šercerjev bataljon in njegov prvi komandant je postal Miloš Zidanšek.</p>
            <p>8. februarja 1942 je Zidanšek s še dvema spremljevalcema prišel na Hribarjevo h
              Kraševcu. Prav tedaj se je v vasi pojavila italijanska patrola. Kraševčevi so
              predlagali partizanom, naj se skrijejo na podstrešje, toda Zidanšek je kljub temu
              stekel med hišami, da bi se rešil v gozd. Na koncu vasi je pritekel ravno pred
              Italijane. Začelo se je streljanje in Zidanšek je tam obležal mrtev.</p>
            <p>25. marca 1942 je na Ravniku prišlo do spopada med nekaj partizani in tremi
              italijanskimi vojaki, ki so v vasi kupovali jajca. Padla sta en Italijan in en
              partizan. Še isti dan so Italijani požgali celo vas. Cerkev na Ravniku je bila požgana
              dva dni kasneje. Baje je niso zažgali Italijani.</p>
            <p>Po požigu vasi Ravnik so ravniški terenci odšli preko Iške in v nekaj dneh zgradili
              taborišče na Mačkovcu blizu gozdarske hiše Predgozd. Z njimi je sodeloval tudi gozdni
              čuvaj Kovačič in njegova družina. Zaradi svoje izredne lege je Mačkovec kmalu postal
              važen terenski center, od koder so obvladovali Bloško planoto pa tudi področje do Roba
              in Velikih Lašč. Tu je nastal tudi zbirni center za partizanske novince. Od časa do
              časa se je v Predgozdu mudil tudi Daki s svojimi partizani ali pa Tone Vidmar s svojo
              enoto s Kožljeka.</p>
          </div>
          <div type="div3">
            <head>»Če so pa takega moža ubili ...«</head>
            <p>Večina prebivalcev Bloške planote je v začetku s simpatijami spremljala OF in prve
              partizane. Kmalu pa so se začeli kazati znaki, da glavni cilj OF ni boj proti
              okupatorju, ampak komunistična revolucija in uvedba novega družbenega reda. Ni bilo
              težko spoznati, da so vsi vidnejši predstavniki OF obenem tudi člani komunistične
              partije. O komunizmu so pa ljudje vedeli vsaj toliko, da so se ga lahko bali. Trojiški
              župnik Mramor, ki se sicer ni brigal za politiko, je ob neki priložnosti možem in
              fantom svoje župnije jasno povedal, da z OF prihaja komunizem. Župnik Hren je pogosto
              svaril pred ne</p>
            <p>varnostjo brezbožnega komunizma. Pri Sv. Vidu so pa ljudi posvarili kar komunisti, ko
              so 23. aprila 1942 ubili uglednega posestnika in župana vidovske občine Antona
              Tekavca. Isto noč so ubili še občinskega tajnika Franceta Strleta in odbornika
              Valentina Strleta. Med ljudmi sta zavladala strah in negotovost. Kaj naj naredijo, da
              bodo ohranili vsaj golo življenje? Vedeli so, da so nekateri njihovi sovaščani že
              stopili na komunistično stran in da bodo sedaj skušali pridobiti še druge. Vedeli so,
              da Italijani ne bodo držali križem rok, ampak bodo izkoristili nastale razmere za
              uničevanje slovenskih domov in življenj. Zaradi vsega tega so bili tisti pomladni
              meseci leta 1942 za večino Bločanov meseci težkih in usodnih odločitev.</p>
            <p>Nekateri so se tedaj odločili za umik. Odšli so na Bloke in nato naprej v Ljubljano
              ali pa celo v Italijo. Za ta umik se je uveljavil poseben izraz: »Šli so pod zaščito.«
              Ob potoku Zvirščici je imel svojo domačijo mizar Martinčič. Po domače se je pri njih
              reklo na Fužini. Za tiste čase je bil Martinčič zelo napreden. V njegovi veliki
              delavnici je delalo do petnajst pomočnikov in vajencev. Že leta 1938 sta Martinčič in
              njegov svak Seljak iz Lovranovega uredila vodno turbino in imela lastno elektriko.
              Cela Bloška planota je tedaj še svetila s petrolejkami. Vodo sta izkoriščala tudi za
              pogon delovnih strojev.</p>
            <p>Oskrbnik gradu Pajkovo je zgodaj spomladi leta 1942 povabil Martinčiča v grad na
              pogovor. Martinčič je pričakoval, da se bo pogovor sukal okoli OF, pa je kljub temu
              bil presenečen, ko je v gradu srečal prijatelja iz vojaških let in slišal njegov
              pozdrav: »Smrt fašizmu!« Odgovoril je z vprašanjem: »Kdo je fašist?« »Kdor ni
              komunist.« Nekdanji prijatelj mu je nato razlagal, kako bodo komunisti sami ustvarili
              sovražnika, da bodo lahko začeli boj in v njem zmagali. Povedal je, da bodo začeli
              pobijati župane in druge vplivne može. Mnogi se bodo zaradi tega prestrašili in
              zbežali.</p>
            <p>Po tem pogovoru je bil Martinčič zelo zamišljen. Nekaj časa je še okleval, nato je
              sprevidel, da je življenje več vredno kot imetje. Strpal je v torbo nekaj najnujnejših
              stvari, vzel ženo in oba otroka ter se preko Blok odpravil v Ljubljano. Ustavil se je
              šele nekje v Italiji. – Tudi Koroščevi z Bočkovega, ki so imeli mlin, so se umaknili v
              Ljubljano. </p>
            <p>Peter Modic s Hribarjevega se je tudi bal partizanov. Nekaj časa je bil na Blokah,
              nekaj časa v Ljubljani. Le tu in tam je še prišel pogledat domov. Verjetno ni niti
              mislil, da je v tako veliki nevarnosti. 6. maja 1942 ob enih ponoči so Modičevo hišo
              nenadoma obkolili partizani. Peter je spal v pritličju. Ko je zaslišal pasji lajež, je
              takoj stekel na podstrešje, da bi se skril. Razbili so okno Petrove sobice, razbili bi
              tudi vrata, če jim oče ne bi takoj odprl. Našli so ga na podstrešju. Njegov vrstnik z
              Ravnika, ki je bil med partizani, ga je brcal in govoril: »Zakaj nisi bil z nami?«
              Poveljnik, ki ni govoril po bloško, je baje rekel: »Pusti ga, sedaj je vse končano.«
              Mati je pri tem omedlela. Peter je nekajkrat ponovil: »Če bom padel, bom po
              nedolžnem.« Oče je ves čas molčal. Ko so zahtevali vrv, da bi Petra zvezali, jim je
              oče dal konopec. Kasneje se je zvedelo, da so Petra ubili na Mačkovcu in da so ga pred
              smrtjo mučili. V knjigi Dnevi preizkušnje je podrobno opisana Petrova zadnja pot, sodba in usmrtitev. Pravijo, da je v tem
              opisu mnogo neresničnega. Le zakaj je pisec hotel še po petindvajsetih letih – knjiga
              je izšla leta 1977 – oblatiti svojega vrstnika in ga prikazati kot izdajalca? Morda
              zato, da bi dokazal svojo poštenost?</p>
            <p>Njegova pripoved nas ne prepriča. Vemo pa, da so tedaj na Mačkovcu vladali zakoni
              stalinistične partije, zakoni revolucije.</p>

            <figure>
              <graphic url="slike_z_10/z_10_08.png"/>
              <head>Skupina gojenk dekliškega zavoda Lichtenturn v Ljubljani s svojo prefekto –
                druga z desne je Milka Seljak iz Lovranovega</head>
            </figure>
            <p>V Lovranovem št. 3 ob cesti Velike Bloke–Cajnarje je živel s svojo družino kovaški
              mojster Janez Seljak. Tu je ob potoku Gradiščici imel za tiste čase moderno kovačnico.
              Izdeloval je sekire, plenkače in cepine; zato so mu ljudje rekli sekirni kovač. Preko
              neke zadruge v Ljubljani je uvažal švedsko jeklo, ki ga je znal izredno dobro obdelati
              in kaliti. Njegovo orodje je zato bilo vedno iskano in cenjeno. V svoji kovačnici je
              Seljak zaposloval kakih pet vajencev in pomočnikov. Tudi med njimi so se leta 1941 in
              1942 čutili vplivi novega reda. Večkrat je z njihove strani padla pikra beseda o
              garanju in izkoriščanju. Mojster je opazil, da so mu včasih namerno naredili škodo v
              delavnici. So pač mislili, da se s tem borijo proti kapitalizmu.</p>
            <p>Glas o uboju vidovskega župana Tekavca in njegovih sodelavcev se je hitro razširil po
              Bloški planoti. Seljak si je tedaj ob potoku blizu doma uredil skrivališče. Odslej je
              prenočeval v skrivališču. Ko so nekoč prišli partizani in ga iskali, jih je žena
              odpravila z izgovorom, da je šel po opravkih in se še ni vrnil. Svak Martinčič ga je
              nagovarjal, da bi obe družini skupaj odšli pod zaščito. Seljak se ni mogel odločiti za
              odhod. Rekel je: »Kam naj grem s tolikšno družino? Šest majhnih otrok in sedmi je na
              poti! Nikamor ne bom šel. Kar bo, pa bo.« Konec junija se je pri Seljaku oglasil
              znanec iz vasi Zales. Zaupno je povedal Seljaku, da se mu ni treba skrivati, da naj
              kar mirno spi doma. Oče je verjel in od tedaj prenočeval doma.</p>
            <p>Bilo je v ponedeljek 13. julija 1942. Proti večeru je prišla domov na počitnice
              starejša hčerka, ki je med šolskim letom stanovala v Ljubljani v Lichtenturnu. Ob
              običajni uri se je družina mirno odpravila k počitku. Ob enajstih ponoči je zaropotalo
              po vratih. Oče je vstal in šel odpirat. Bili so partizani. Dva sta vstopila in ukazala
              očetu, naj se obleče, da bo šel z njimi. Sedel je na klopi pri peči in se obuval.
              Tedaj je vstala tudi mati. Skrbelo jo je za očeta, pa sta jo partizana pomirila, da bo
              drugi dan dopoldne že doma. Preden so odšli, je eden od partizanov še pogledal v sobo,
              kjer je spala trinajstletna hčerka, ki je popoldne prišla iz Ljubljane. Vprašal je,
              koliko je stara. Oče je odgovoril, da enajst let.</p>
            <p>Skupaj z Janezom Seljakom so tedaj odpeljali tudi njegovega brata Ludvika. Vzeli so
              ga spotoma v njegovi hiši pri Sv. Trojici. Seljakovo sosedo Ivano Korošec so prijeli
              že prej. Čakala je z njimi pred Seljakovo hišo, da se je oče pripravil za pot. Spotoma
              so vzeli še mater mizarja Martinčiča Frančiško Korošec. Vodili so jih preko Zavrha in
              Ravnic v sotesko Iške in nato po strmem bregu Mačkovca v taborišče pri Predgozdu. </p>
            <p>Ludvik Seljak in Ivana Korošec sta se drugi dan vrnila. Bila sta utrujena, še bolj pa
              prestrašena. Besede so jima le težko šle iz ust. Baje so jima oni na Mačkovcu
              zagrozili, da ju bodo ponovno prišli iskat, če bosta kaj preveč govorila. Ludvika so
              potem med ofenzivo prijeli Italijani in ga odpeljali v internacijo. Po kapitulaciji
              Italije se je težko bolan vrnil domov. Preko Grahovega naj bi odšel v Ljubljano v
              bolnico. 23. novembra 1943, ko sta Tomšičeva in Šercerjeva brigada napadli Grahovo, je
              tako bil v grahovski postojanki. Čeprav ni bil vojak, se je znašel v goreči cerkvi.
              Pravijo, da je ves opečen še živ skočil z zvonika. Pokopali so ga skupaj z branilci
              Grahovega.</p>
            <p>Janez Seljak in Frančiška Korošec se nikoli nista vrnila in nikoli niso zvedeli za
              njun grob. Seljakova žena je že 14. julija obiskala nekatere domačine, za katere je
              mislila, da bi lahko pomagali. Obljubili so ji pomoč, naredili pa niso ničesar. Čez
              nekaj dni so spet prišli partizani. Iz kovačnice so pobrali vse sekire, plenkače ter
              drugo orodje. Žena jih je vprašala, čemu jim bo vse to. Odgovorili so ji, da oče pri
              njih dela in zato potrebuje orodje. Pobrali so tudi posteljnino in nekaj obleke. Ko pa
              je partizan domačin zahteval še očetovo suknjo in čevlje, je ženi prekipelo: »Naj
              pride domov in naj vzame, kar hoče. Če ste ga pa ubili, je najbolje, da pobijete še
              mene in otroke.« Hudo so jo gledali, vendar so nehali nositi na voz in kmalu so
              odšli.</p>
            <p>Italijanska ofenziva je za nekaj časa prekinila govorice o Seljaku. Potem pa se je
              spet govorilo. Oglarica iz Iške, ki je bila o vsem vedno dobro obveščena, je še po
              enem letu govorila, da je Seljak živ in da ve, da se mu je sedem mesecev po prisilnem
              odhodu od doma rodil sin. Domači so dolgo upali, da se bo oče morda le vrnil, toda
              upanje se ni uresničilo. Kasneje je celo Sobotnik iz Zavrha povedal, da je prosil za
              Seljaka, pa ga partizanski poveljnik ni hotel poslušati. Eden izmed domačinov, ki je
              bil tudi obljubil pomoč za Seljaka, je pred nekaj leti na smrtni postelji podzavestno
              ponavljal njegovo ime in se spraševal, zakaj so ga ubili.</p>
            <p>Mnogi ljudje z Bloške planote, ki so Seljaka poznali kot poštenega in vernega moža,
              so se prav zaradi tega uboja opredelili proti OF. »Če so ubili takega človeka, jim res
              ne moremo zaupati. Ne moremo biti s takimi, ki pobijajo delavne in poštene ljudi.«
              Tako so govorili. </p>
          </div>
          <div type="div3">
            <head>Italijanska ofenziva in začetek vaških straž</head>
            <p>V drugi polovici julija 1942 je italijanska ofenziva udarila tudi na Bloško planoto.
              Partizanske enote so jo pričakovale in so se pravočasno umaknile. Tudi večina terencev
              je odšla v gozd in se rešila. Hudo škodo in trpljenje pa so Italijani povzročili
              civilnemu prebivalstvu.</p>
            <p>Organizacija OF na Bloški planoti je bila tiste dni pred ofenzivo izredno delavna.
              Italijani so tičali v kasarni na Velikih Blokah in v utrjeni Cerknici, v okolici Blok,
              pri Sv. Trojici in pri Sv. Vidu pa je bilo »osvobojeno ozemlje«. Za nedeljo 28. junija
              popoldne so terenci povabili prebivalstvo severnega dela planote na grad Pajkovo, da
              bi na zborovanju izvolili »narodnoosvobodilni odbor« za svoje področje. Kandidate za
              odbornike so seveda predlagali terenci – komunisti, ki so tudi prevzeli glavne
              funkcije v odboru. Za sedež odbora so določili grad Pajkovo, oddaljen komaj uro hoda
              od Velikih Blok, kjer je bila močna italijanska posadka. Naslednji dan, na praznik sv.
              Petra in Pavla, naj bi bilo za južni del planote podobno zborovanje pri Sv. Duhu, pa
              so ga zmotila italijanska letala, ki so bombardirala vas. Tako je vas Sv. Duh pogorela
              že pred začetkom ofenzive. V tistih dneh se je ponekod na Bloški planoti in v Loški
              dolini tudi že začela agrarna reforma. »Strokovnjaki« so hodili po vaseh in
              načrtovali, kako bodo v novem redu razdelili zemljo.</p>
            <p>Pred začetkom ofenzive so vasi dobile ukaz, naj zasekajo in prekopljejo ceste in
              pota, po katerih bi lahko prišli Italijani. Možje in fantje so potem morali stražiti
              pri teh ovirah. Nekateri kmetje so odgnali v gozd živino in odpeljali v skrivališča
              tudi nekaj hrane ter drugih potrebščin. Mnogi pa so ostali doma, saj so verjeli, da se
              jim ne bo zgodilo nič hudega, ker niso ničesar zakrivili.</p>
            <p>Toda italijanski uničevalni stroj ni izbiral. Požgali so Pajkovo, Polšeče, Štrukljevo
              vas, Lešnjake, Osredek in za silo obnovljeni Ravnik. Po drugih vaseh so požgali več
              posameznih domačij. Na svojem uničevalnem pohodu po planoti so Italijani ustrelili več
              kot petdeset mož in fantov, okrog osemdeset pa so jih odgnali v internacijo. Samo pri
              Sv. Vidu so v skupni grob pokopali osemnajst mož in fantov.</p>
            <p>Tik pred ofenzivo so partizani ubili vidovskega župnika Karla Žužka. Pri Sv. Vidu je
              bilo tedaj »osvobojeno ozemlje«. Partizani so vedeli, da se župnik odpravlja po
              opravkih v Cerknico, saj so mu za pot izdali posebno dovoljenje. Komaj tristo metrov
              pod vasjo so mu ob cesti postavili zasedo. Ko je prišel do njih, so ga ustrelili,
              njegovo truplo pa zavlekli v jarek blizu ceste in napol zakopali. Nekaj mesecev
              kasneje je truplo slučajno odkril neki domačin, ko je delal v gozdu. Terenci so med
              ljudmi razširili govorico, da je bil župnik obsojen na smrt, ker so pri njem našli
              dolg seznam mož in fantov, ki naj bi jih Italijani postrelili ali odpeljali v
              internacijo. Župnik prav gotovo ni šel tožit svojih faranov Italijanom. Ko bi bil med
              ofenzivo še živ, bi morda uspel preprečiti italijansko morijo v svoji fari. Očitno je,
              da so komunisti hoteli na župnika prevaliti odgovornost za italijansko nasilje, ki so
              ga povzročili sami s svojim nerazumnim početjem pred ofenzivo.</p>
            <p>V začetku avgusta je vihar italijanske ofenzive na Bloški planoti utihnil. Za njim je
              ostalo veliko opustošenje in žalost. Še hujši kot to opustošenje pa je bil strah in
              občutek popolne negotovosti za naprej. Ljudje so videli, da so prepuščeni samim sebi,
              da ne morejo od nikogar pričakovati pomoči. Poleg tega je med ljudmi nastalo tudi
              mučno nezaupanje. Sosed ni več zaupal sosedu, da ga morda ne bo zatožil partizanom ali
              pa Italijanom. V tej hudi stiski so tudi po vaseh Bloške planote nastale vaške straže:
              pri Sv. Vidu, na Hitenem, na Runarskem, na Benetah, v Topolu, na Velikem vrhu, na
              Hudem vrhu in morda še kje. Kasneje so se male vaške straže, raztresene po vaseh in
              zaselkih južnega dela Bloške planote, skoncentrirale pri Fari v Novi vasi, kjer so
              utrdili nekdanji letalski hangar. Tudi vaška straža s Hitenega se je preselila v Novo
              vas. Na svoji prvotni postojanki pa je ostala vaška straža pri Sv. Vidu.</p>
            <p>Že pred avgustom 1942 sta bila na tem koncu Notranjske dva poskusa upora proti
              komunističnemu nasilju. 15. maja je trinajst fantov iz Loškega potoka izkopalo svoje
              orožje. Zbrali so se v cerkvi na Taboru, da bi nastopili kot vaška obramba. Že čez dva
              dni so jih partizani spravili iz cerkve in zvonika in vključili v svoje vrste. – Pri
              Sv. Vidu so bili ljudje po uboju treh uglednih mož vznemirjeni in prestrašeni. Tudi tu
              so fantje sklenili, da se bodo branili. Po 23. aprilu so se nekaj časa samo ponoči
              zbirali na Rudolfovem pri Makovčevih. 27. maja so prišli partizani sredi popoldneva in
              napadli Makovčevo hišo. Fantje so napad odbili in se premaknili na grič nad Tavžljami.
              Ko so jih 1. junija začele obkoljevati večje partizanske sile, so se izmuznili iz
              obroča. Odšli so na Rakek in se z vlakom odpeljali na Brezovico pri Ljubljani, kjer je
              bil doma vidovski kaplan Pezdir, ki je od 27. maja dalje bil s fanti. – Oba omenjena
              upora sta bila spontana. Fantje so brez vednosti Italijanov vzeli v roke orožje, ki so
              ga skrivali od aprila 1941. Bili pa so maloštevilni in slabo organizirani, zato niso
              mogli vzdržati v boju proti močnejšemu in dobro organiziranemu nasprotniku. Legalne
              vaške straže na Bloški planoti so nastale šele po italijanski ofenzivi, ko so ljudje
              doživeli grozoto nasilja in uničenja, ki so ga povzročili tako partizani kot
              Italijani.</p>

            <figure>
              <graphic url="slike_z_10/z_10_09.png"/>
              <head>Seljakovi – drugi in tretji rod – od leve: mama Metoda, hčerka Mihaela, sin
                Lojzek, hčerka Dona in oče Lojze</head>
            </figure>
          </div>
          <div type="div3">
            <head>8. september 1943</head>
            <p>Minilo je krvavo leto dvainštirideseto. Marsikdo je upal, da bo naslednje leto bolj
              mirno. V začetku je tako tudi kazalo. Julija 1943 je bila v Novi vasi birma, h kateri
              so prišli tudi otroci od Sv. Trojice. Otroci od Sv. Vida so tedaj šli k birmi v
              Begunje. Birmoval je škof Rožman. Vsekakor je to bil vesel dogodek za celo planoto,
              čeprav so se na obzorju že spet kazali temni oblaki.</p>
            <p>Kapitulacijo Italije so bloški stražarji dočakali popolnoma nepripravljeni. Takoj po
              8. septembru so odšli Italijani iz Nove vasi in z Velikih Blok. Preko Blok so hitele
              tudi dolge kolone Italijanov, ki so zapuščali Dolenjsko. Izogibali so se krajev, ki so
              jih že zasedli Nemci. 10. septembra je vaška straža v Novi vasi sprejela zahtevo
              komiteja KPS in OF Bloke – Sv. Vid za pogajanja. Partizanski „parlamentarci“, ki jih
              je vodil Franc Popit, so prišli na pogovore v Novo vas. Zahtevali so brezpogojno
              predajo vaške straže. Delegacija vaške straže, ki jo je vodil Franc Omerza – Orehek,
              ni sprejela partizanskih pogojev. Župnik Hren na pogajanjih neposredno ni
              sodeloval.</p>
            <p>V noči med 12. in 13. septembrom sta se pred Novo vasjo pojavili Gradnikova in
              Šercerjeva brigada. Pripeljali so se z italijanskimi kamioni in s seboj privlekli tudi
              topove. Vaška straža je ponovno zavrnila zahtevo za predajo. Šercerjevci so na hribčku
              pri Runarskem postavili topove, ki so jih baje upravljali Italijani, in začeli
              streljati na hangar. Takega napada stražarji niso mogli vzdržati. Na hangarju se je
              pojavila bela zastava in fantje so brez orožja začeli prihajati iz postojanke. Okrog
              dvesto mož razorožene vaške straže so nato partizani postrojili na trgu sredi vasi.
              Prav tedaj so se v Novo vas pripeljali Kardelj, Maček in še nekateri voditelji
              revolucije. Partizani so razdelili vaške stražarje v dve skupini: poveljnika in nekaj
              vodilnih mož in fantov so zaprli v klet konzuma in jih kasneje odpeljali na sojenje v
              Kočevje, ostale pa so razporedili v svoje enote.</p>

            <figure>
              <graphic url="slike_z_10/z_10_10.png"/>
              <head>Cerkveni pevski zbor fare Sv. Trojica – dirigira organist in pevovodja Milan
                Žnidaršič</head>
            </figure>
            <p>Po daljšem iskanju so s pomočjo Dakijevega polbrata našli tudi župnika Hrena. Po
              hitrem postopku so ga obsodili na smrt in ga ustrelili v strelskem jarku za poslopjem
              konzuma. Najprej so ga kar tam zagrebli, potem pa dovolili, da ga pokopljejo na
              pokopališču. Ivan Maček se v svojih Spominih na strani 208 spominja, kako je bilo
              tedaj v Novi vasi. Pove, da je tedaj h Kardelju in k njemu prišla skupina »terenskih
              političnih delavcev« z vprašanjem, kaj naj naredijo z župnikom Hrenom. Oba sta si bila
              edina, da ga je treba takoj »likvidirati«. Kljub stiski tistih dni so pri pogrebu
              župnika Hrena bili navzoči trije duhovniki: župnik Mramor od Sv. Trojice, Andrej
              Makovec in Franc Hiti. Po letu 1945 je bil Hrenov grob zabrisan. Šele župnik Kastelic
              je dal na grobu narediti okvir.</p>
          </div>
          <div type="div3">
            <head>Morija po koncu vojne</head>
            <p>Možje in fantje južnega dela Bloške planote, ki so jih partizani septembra 1943
              prisilno vključili v svoje enote, so se po nemški ofenzivi večinoma vrnili domov in
              potem pristopili k domobrancem. Vaška straža s Sv. Vida se je po kapitulaciji Italije
              urejeno umaknila v Borovnico, kjer se je skupaj s tam zbranimi oddelki vaških straž
              vključila v slovensko domobranstvo. Niti pri Sv. Vidu niti drugje na planoti ni bilo
              nobene domobranske postojanke. Možje in fantje teh krajev, ki so vstopili k
              domobrancem, so bili razporejeni po okoliških postojankah. Maja 1945 so odšli na
              Koroško in bili vrnjeni v domovino. Njihove poti so se končale na množičnih
              moriščih.</p>
            <p>Tudi tistim, ki so ostali doma, maj 1945 ni prinesel miru in varnosti. Omenili bomo
              samo primer Koroščevega očeta z Jeršanovega št. 2. V družini je bilo osem otrok, šest
              fantov in dve dekleti. Najstarejši sin France je od pozne jeseni 1943 bil pri
              domobrancih v Grahovem, kjer je tedaj bilo več fantov iz trojiške fare. Tudi oče je
              bil v Grahovem »pod zaščito«. Imela sta srečo, da sta preživela partizanski napad: sin
              France je bil tisti večer v patroli in je tako ostal zunaj napadalskega obroča, oče pa
              se je skril v hiši, kjer je stanoval, in ga niso odkrili. Kasneje je bil oče na Rakeku
              in tudi petnajstletni sin Jože je bil z njim. Sin France je maja 1945 odšel na
              Koroško, oče in sin Jože pa sta se vrnila domov.</p>
            <p>11. junija 1945 v jutranjih urah so Jeršanovo obkolili vojaki. Prišli so tudi h
              Koroščevim, preiskali hišo in ukazali očetu, naj gre z njimi. Odpeljali so ga proti
              Sv. Vidu. Mati in sedem otrok so se težko poslovili od očeta. Spremljali so ga del
              poti in jokali. Od Sv. Vida so očeta prepeljali v Cerknico in nato v škofove zavode v
              Št. Vid nad Ljubljano. 16. avgusta ga je v Št. Vidu še videla neka ženska iz vasi
              Polšeče, ki se je po amnestiji vrnila domov. Po njenem pripovedovanju se je tudi on
              takrat odpravljal domov. Mati in otroci so ga zaman čakali. Ni se vrnil in nikoli niso
              dobili nobenega obvestila o njem. Govorilo se je, da so ga ubili nekje pri Cajnarjih,
              ko se je vračal domov. Toda to so bile le govorice. Dolgo niso vedeli, ali naj molijo
              za njegovo zdravje ali za njegov večni mir. Koliko družin je v tistih mesecih in letih
              živelo v negotovosti za svoje očete in sinove!</p>
          </div>
          <div type="div3">
            <head>Epilog</head>
            <p>Preden zaključimo naš sprehod po Bloški planoti, naj povemo, da smo v začetku mislili
              govoriti predvsem o dogodkih iz fare Sv. Trojice. Toda razgledi s Sv. Urha so bili
              širši in v pogovoru s Trojičani smo začutili, da so se tudi usodni dogodki polpretekle
              dobe odigravali v širšem krogu. Ljudje iz mirnega zaselka Lovranovo so se nenadoma
              začeli zaskrbljeno ozirati proti soteski Iške in omenjati Predgozd na Mačkovcu. Vasica
              Ravnik je postala znana po vsej planoti, saj so iz nje prihajale vesti in odločitve,
              ki so bile usodne za vse. Dogodki v vidovski fari so pretresli tudi Bločane in
              Trojičane, ne samo domačih faranov. Topovski streli na letalski hangar nad Novo vasjo
              so odmevali tudi pri Sv. Trojici in pri Sv. Vidu.</p>
            <p>Ko v sončnem nedeljskem popoldnevu vstopimo v hišo v Lovranovem, najdemo
              petinosemdesetletno mater v kuhinji z drobno, črno knjižico v roki. Zbrano nam
              odzdravi. Odkrije nam, da v nedeljo rada kaj prebere iz molitvenika. Povemo ji, da kar
              ne verjamemo, da je ona tista, ki je pred enainpetdesetimi leti ostala sama s šestimi
              otroki in nekaj mesecev po izgubi moža dala življenje še sedmemu. Vedro nas pogleda in
              reče: »Mislite? Saj mi je lepo. Imamo tako dobre ta mlade.« Preseneti in razveseli nas
              ta odgovor, ki je na prvi pogled zelo preprost, pa vendar pove, da sta tu ljubezen do
              otrok in veselje do življenja zmagala nad žalostjo in zagrenjenostjo.</p>
            <p>Ta občutek nas spremlja tudi pred ploščo na pročelju farne cerkve sv. Trojice, kjer
              je vklesanih šestinštirideset imen iz šestnajstih vasi in zaselkov, šestinštirideset
              žrtev stalinistične revolucije, med njimi tudi Janez Seljak. Tudi oni so ljubili
              življenje. – Blizu pokopališkega obzidja se začenja gozd. Rahel vetrič šelesti skozi
              veje smrek. Vse je oblito s soncem in nad vsem počiva mir nedeljskega popoldneva. </p>
          </div>
        </div>
      </div>
      <div type="div1">
        <head>Iskanja in besede</head>
        <div type="div2" subtype="poem">
          <head>Žalost za poletjem</head>
          <docAuthor>France Balantič</docAuthor>
          <div type="div3">
            <lg>
              <l>Bridko si kanila, jesen, v te dneve, </l>
              <l>v ihteče zlati grm in v sončne ladje, </l>
              <l>odnesla si vrtovom trudnim sadje, </l>
              <l>ko vrgla vanje svoje si odseve.</l>
            </lg>
            <lg>
              <l>Bila kot vonj bežeče si živali,</l>
              <l>v nosnicah še sedaj se mi razliva, </l>
              <l>o, bil sem trikrat prekopana njiva, </l>
              <l>ki plodni žarek milosti jo pali.</l>
            </lg>
            <lg>
              <l>Ihtim na žametu rumenih trat, </l>
              <l>trepalnice so s svojo senco skrile </l>
              <l>drhtenje davno razkropljenih jat.</l>
            </lg>
            <lg>
              <l>Čez morje za poletjem bom veslal, </l>
              <l>ko bodo k soncu se oči vrnile.</l>
              <l>Pa saj bom milost kmalu vso razdal. </l>
            </lg>

            <figure>
              <graphic url="slike_z_10/z_10_11.png"/>
              <head>Jesenski dan <name type="author">I. I. Levitan</name></head>
            </figure>
          </div>
        </div>
        <div type="div2" subtype="poem">
          <head>Turjaška</head>
          <docAuthor>Zorko Simčič</docAuthor>
          <div type="div3">
            <lg>
              <l>Tam izpod razvalin turjaških</l>
              <l>še vedno v noči kri priteče,</l>
              <l>grmi krvavi cveto, grmi krvavi cveto.</l>
            </lg>
            <lg>
              <l>Pod soncem žarnim, soncem žgočim,</l>
              <l>še zdrkne kamenček v razpoko,</l>
              <l>noče v pozabo spomin, noče v pozabo spomin.</l>
            </lg>
            <lg>
              <l>»Joj, dragi moj,</l>
              <l>sinko tvoj, čuden je,</l>
              <l>ne verjame ne v palčke, </l>
              <l>ne verjame ne v vile, </l>
              <l>verjame pa trdno,</l>
              <l>da grmi krvavi ti iz prsi rasto!</l>
            </lg>
            <lg>
              <l>Še zdrkne kamenček v razpoko,</l>
              <l>noče v pozabo spomin, noče v pozabo spomin.</l>
            </lg>

            <figure>
              <graphic url="slike_z_10/z_10_12.png"/>
              <head>Grmi krvavi ti iz prsi rasto <name type="author">Matej Metlikovič</name></head>
            </figure>
          </div>
        </div>
      </div>
      <div type="div1">
        <head>Temna slava Turjaka in Grčaric</head>
        <div type="div2">
          <head>Turjak<lb/>Govor ob petnajstletnici </head>
          <docAuthor>Karel Mauser</docAuthor>
          <div type="div3">
            <p>19. septembra ob dveh popoldne bo minilo petnajst let, kar so vaški stražarji po
              sedemdnevni borbi zapustili goreči turjaški grad. V dolgih vrstah smo odhajali in ta
              pot je bila za večino pot v smrt, zakaj dane besede komunist nikoli ne drži. Petnajst
              let je tega in naprosili ste me, da bi se z vami vred spomnil svojih dragih
              prijateljev in znancev, vseh tistih, s katerimi sem delil usodo sedmih dni na gradu in
              usodo kočevskega gradu, ko smo po ozkih cestah obračunavali z življenjem skupaj z
              junaki iz Grčaric. Petnajst let je že tega in od te tragedije smo odmaknjeni že tako
              daleč, da so mnogi med nami, ki si je ne znajo več predstavljati. Pregloboko smo že
              zašli, že smo pozabili v svoji lagodnosti, da je bil nekoč drug čas, čas, ko si šel
              zvečer spat in nisi vedel, ali boš spal do jutra ali morda celo večnost. Sredi tujega
              sveta, ki ni brez krivde za našo veliko tragedijo, smo v nekaj borih letih pozabili na
              velike žrtve naših ljudi, ki so z nami rastli, ki so bili naši prijatelji in naši
              znanci, naši sorodniki, morda naši bratje in naši očetje. </p>
            <p>Prijatelji moji, narod, ki tako hitro pozablja lastne žrtve, je slab narod. Tak narod
              nima več močne hrbtenice in se bo stopil v tujini kakor mrtev cvet. Svetu grozi nov
              Turjak. Svet je Turjak, ki se mu zna zgoditi, da se bo svobodni svet zaprl za zidove,
              namesto da bi branil svoje postojanke in stvari. Če se to zgodi, tedaj bomo doumeli
              preteklost znova. Bog daj, da se ne bi!</p>
            <p>Ne želim nocoj govoriti v svojem imenu, govoriti hočem v imenu tistih, s katerimi sem
              delil usodo in jih danes ni več. Kadar govorimo o živih ljudeh, se nam rado zgodi, da
              z grenkobo v srcih. Kadar pa govorimo o tistih mrtvih, ki so prestopili zadnje
              pragove, tedaj lahko odrinemo grenkobo in misli na maščevanje. In to smo katoličani
              dolžni, zakaj maščevanje nas dela podobne tistim, proti katerim smo se borili. Ve se
              za pravico, toda nikoli naj se ne pozabi, da ima vsak človek dušo, da je vsak od Boga
              ustvarjen, čeprav se tega ne zaveda. Vsak, ki na maščevanje misli, vsak, ki po
              maščevanju seže, greši in skruni sveto idejo, za katero so se tisoči borili iz
              prepričanja. Vem in priznam, lažje se je boriti komunistu, ki ne pozna ne božje ne
              človeške postave, kakor katoliku, ki hoče ostati katolik. Vem pa tudi, da je končna
              zmaga na strani poštenega, na strani tistega, ki v najhujšem času zamori maščevanje v
              sebi in ostane človek. Padli so turjaški borci, ki so se branili, toda pred zgodovino
              bodo ostali moralni zmagovalci. Ko se jih danes spominjam in jih vidim kot žive pred
              seboj, vem, da tako mislijo in da bi enako govorili kakor jaz.</p>
            <p>Dvanajstega septembra sem z množico drugih vstopil skozi velika grajska vrata. Lep je
              bil turjaški grad. Nekoč so v njem živeli hrabri borilci proti Turkom. Še je v kapeli
              glava Herberta Turjaškega. Turška sablja je odločila to glavo od telesa in za težke
              zlatnike jo je družina odkupila. Tedanji borec in mučenik je gledal ven v branilce
              pred novimi Turki, v branilce pred lastnimi rdečimi brati. Mogočni zidovi so strmeli
              proti Zapotoku, pozdravljala ga je Mala vas ter vsenaokrog gozdovi v jesenski lepoti.
              V kotu na dvorišču je bil gozdar in oskrbnik, takoj za vrati kapele. V grajski obokani
              kleti, lepo poslikani, je nekoč pridigal Primož Trubar, prvi protestant, človek, ki
              nam je dal prvo knjigo.</p>
            <p>Zakaj smo šli v grad? Tolikokrat sem že slišal, da je bilo napak, da je bila to
              vojaška neumnost. Nisem vojak, toda priznam rad, da je bila napaka. Toda lahko je
              spoznati napako potem. Ko smo odhajali na grad, so bili partizani že na poti iz
              Ribnice, in sicer v spremstvu italijanskega topništva in tankov. Tedaj je padla misel,
              da je treba braniti Ljubljano, da je Turjak močna postojanka in da bo v doglednem času
              prišla pomoč. Rekarjev France iz Zdenske vasi je vrgel geslo: Fantje, v Turjak, in če
              tudi napravimo iz njega Alcazar. In smo šli.</p>
            <p>Že v ponedeljek so prišli partizani s kamioni in na cesti, ki pelje proti Velikim
              Laščam, se je vnel boj. Partizani so bili v premoči in so strahovito tolkli v gmajni.
              Tedaj je padel komandant Bambič. Toda kmalu se je bojna sreča obrnila. V močnem zaletu
              so vaški stražarji pognali preko ceste sovražnika, ki se je nato v divjem begu spustil
              proti Rašici. Z nočjo pa so se umaknili v grad. Zaledje ni bilo branjeno in zjutraj je
              bil grad obkoljen. Težke mine so pričele orati po strehi in dvorišču. Zapotok je
              molčal. Vaški stražarji so samo z mitraljezi in puškami pričeli braniti grad. Začela
              se je tragedija, ki skoraj nima primere v slovenski zgodovini. Do vode skoraj nismo
              mogli, ker so vodnjak načrtno razbili. Opeke s streh so izginile, v zrak so štrlele
              samo še late. V okna smo naložili vreče peska, moke, riža, vse, kar smo imeli pri
              roki. Mina za mino je treskala na dvorišče in grad se je tresel v temeljih. Toda vaški
              stražarji so stali pri oknih in gradu se ni mogel nihče približati. Tedaj so vragi
              zažgali pristavo pod gradom. Plameni so butali proti zidu, toda grad se ni vnel: zaman
              so bili vsi napori. In teda,j me je nekaj udarilo, zidovje se je zamajalo in dim in
              hrušč je bil tolikšen, da se ni videlo nikamor. Takoj smo vsi uganili: topništvo.
              Smrtna ura za Turjak je prišla. Po dvesto in več granat je padlo na Turjak na en sam
              dan. Ambulanto z ranjenci smo hitro prestavili v najmočnejši vogalni stolp. Po sobah,
              kjer so bili branilci, je bilo kakor v peklu. Dim in omet sta zastrla vsak pogled in v
              ustih smo imeli prah starih turjaških zidov. Italijanski oficirji so merili dobro, z
              višin so pošiljali granate naravnost v okna. V sredo ponoči je odšla z Zapotoka
              posadka plavih. Spomnim se, da sem gledal skozi okno, ko je butnil plamen na hribu.
              Zažgali so, česar niso mogli vleči s seboj. In vsi smo vedeli, da smo sedaj sami, tako
              sami kakor otrok v gmajni. Okoli in okoli partizani v bratstvu z Italijani, v gradu pa
              šeststopetdeset mladih fantov in mož, ki so vedeli, da konec ni več daleč. Drobno je
              utripalo upanje na pomoč, toda pomoč ni prišla. V nočeh smo čuli. Topovi so ustavili
              ogenj, tu in tam je zadel kak strel in oblegovalci so nas skušali minirati. Paziti smo
              morali na vse. Ranjenci v ambulanti so se množili, dr. Kožuh je imel dela čez glavo.
              Toda ni bilo več vode, ni bilo več obvez. Počasi smo se vsi pripravili na konec. Naj
              mimogrede omenim le: rdeči tisk doma se je na široko razpisal o Turjaku in veliki
              zmagi partizanov. Toda pojdite v Rim, v Beneško palačo, kjer je nekoč vladal
              Mussolini. Tam je muzej in tam boste lahko brali, kaj je italijanska vojska pripomogla
              k osvoboditvi Jugoslavije. In našli boste poleg mnogih slovenskih vasi tudi sliko
              Turjaka. Črno na belem je razodeto veliko prijateljstvo in mi, ki smo bili priče
              Turjaka, lahko rečemo, da bi brez italijanskega topništva Turjak nikoli ne padel. Zato
              ostajajo zame in za mnoge moralni zmagovalci Turjaka vaški stražarji, ki so cel teden
              brez vode in hrane z navadnim orožjem odbijali slovenske rdeče brate in laške vojake,
              ki so ob svoji kapitulaciji opravili najbolj umazano delo, kar so ga mogli. </p>

            <figure>
              <graphic url="slike_z_10/z_10_13.png"/>
              <head>Turjaški grad</head>
            </figure>
            <p>Prišla je nedelja, lepa jesenska nedelja in granate so znova začele rušiti grajski
              zid. Maševati ni bilo mogoče, ker so bile vse sobe zadimljene in se je omet s sten in
              stropov usipal na vse kraje. Toda kar niso opravile granate iz laških topov in tankov,
              je opravil izdajalec. Neki Prajer je pomagal, da je na neko najmanj zavarovano mesto
              prilezel partizanski mitraljezec in nenadoma so na dvorišče pričele padati krogle. Po
              lestvi so prilezli drugi, zažgali tramovje, dim je zajel grad in na hodnikih se je
              začela zadnja borba. Vodil jo je Rekarjev France iz Zdenske vasi. Toda pritisk je bil
              presilen in ko je Kadunc dobil cel rafal čez hrbet, so komandanti s Pernetom na čelu
              sklenili predajo s posebnim ozirom na to, da je bila dana amnestija za vse. Ogenj se
              je ustavil in vaški stražarji so se začeli predajati. Psovke, preklinjanje, kraja in
              čez vse to dim in ogenj gorečega gradu. Eni so vpili Evviva l'Italiano, drugi pa Grad
              je sezidal slovenski tlačan, podrl pa ga je slovenski partizan.</p>
            <p>V ambulanti se je odvijalo zadnje dejanje. Dr. Kožuh je odhajal in naprosil Mrvarja
              iz Žužemberka in mene, naj prevzameva seznam ranjencev in ostaneva pri njih. Ostala
              sva. Moj dragi prijatelj Kadunc je umiral, ležal je na nosilih, roke in noge so mu
              bile že mrtve, govoril je tiho in v roki je tiščal majhen bel rožni venec. Prosil je
              za vodo. Prvemu partizanu, ki se je pojavil na vratih, sem predal seznam in ga prosil,
              če smem po vodo. Dovolili so mi in sem šel. Mučil sem se okoli štirne, toda v njej je
              bila samo še črna brozga. To sem nesel Francetu in koj nato so mene in Mrvarja pognali
              pod grad. Za nama stok ranjencev, pred nama strahovito tuljenje. Pred tankom je stal
              italijanski tenente in okrog njega partizani. Vzeli so nam denar, prstane, vse, kar je
              imelo kakšno vrednost. Potem so nas zvezali s telefonsko žico po dva in dva in vmes
              potegnili vrv. In odšli smo na pot. Nekdo je igral na harmoniko in med psovanjem smo
              prišli do Rašice, kjer so nas čakali ljudje s škafi vode in sadjem. Toda partizan na
              konju je nagnal ljudi, škaf je nekdo prevrnil in sadje razmetal. Prišli smo do Lašč in
              tam je bilo zaslišanje ali bolje rečeno psovanje. Pero Popivoda, Kokalj z Iga, dr.
              Brilej in še nekateri so govorili, da je bilo sklenjeno: glavo za glavo. O amnestiji
              vse tiho. Drugo noč, spomnim se pa dobro, da je lilo kot iz škafa, grmelo in bliskalo,
              so ubili 64 prvih borcev, med njimi dr. Kožuha, sodnika Zalokarja, oba Rožanca in vse
              oficirje in komandante. Ob istem času so bili na Turjaku že mrtvi tudi vsi ranjenci.
              Postrelili so jih tam pri stari grajski lipi. Ostali smo romali v Kočevje, v ječe
              Kočevskega gradu. Tam smo našli borce iz Grčaric, našli Martinčiča, Ilijo Kaleniča in
              še mnoge. Govorili smo z duhovnikom Mikužem, ki je v duhu odpadel že tedaj in vendar
              ostal še duhovnik z duhovniškim posvečenjem. </p>

            <figure>
              <graphic url="slike_z_10/z_10_14.png"/>
              <head>Turjaški grad – nekdanji vhod</head>
            </figure>
            <p>Prišel je kočevski proces in tedaj so odromali na zadnjo pot kaplana Šinkar in
              Malovrh in mnogo ostalih. V Mozlju ali Bog ve kje jih pokriva kočevska zemlja. Tudi
              ubogi Ilija Kalenič, ki je na celem svetu imel samo majhnega otroka in ženo z
              zlomljeno hrbtenico, tudi tega so ubili. Na bangerje male celice, v kateri sva
              preživela teden dni skupaj, je zapisal: Zadnji pozdrav sinčku in ženi.</p>
            <p>V teh bojih sem ostal živ, doživel še to in ono, nikoli pa nisem pozabil svojih
              tovarišev. Še danes mi prihajajo pred oči obrazi vseh.</p>
            <p>Rekel sem že, da ne govorim v svojem imenu. Govorim v imenu mrtvih, ki spe mirno,
              čeprav ne vemo za njih grobove. Mirno in brez maščevalnosti gledajo na nas.</p>
            <p>Dragi prijatelji, na ta večer smo se spomnili na naše mrtve. Bili so to naši fantje
              in naši možje in stali so na braniku za nas vse in za nas vse so padli. Bodimo zvesti
              svojim mrtvim in bodimo jim hvaležni za vse, kar so nam dali. Slava jim in njih spomin
              naj bo čist v naših srcih in srcih naših otrok. </p>
          </div>
          <div type="div3">
            <head>Besedilo na plošči v spomin branilcem Turjaka</head>
            <p>BRANILCEM TURJAKA VOJAKOM SLOVENSKE PROTIKOMUNISTIČNE VOJSKE V NEENAKEM IN VSILJENEM
              BOJU OD SOVRAŠTVA BRATOV IN OROŽJA ZAVOJEVALCEV PREMAGANIM OD SLEPOTE TUJEGA NAUKA
              POKONČANIM V ZAGOTOVILO TRAJNEGA NARODOVEGA SPOMINA V LETU GOSPODOVEM
              DEVETNAJSTOTRIINDEVETDESETEM V TRETJEM LETU SLOVENSKE DRŽAVE ZA PETDESETLETNICO
              POSTAVILA</p>
            <p>NOVA SLOVENSKA ZAVEZA</p>
          </div>
        </div>
        <div type="div2">
          <head>Turjak – razmere pred napadom</head>
          <docAuthor>Janez Grum</docAuthor>
          <div type="div3">
            <p>Z vdajo vaških stražarjev na Turjaku 19. septembra 1943 in na Velikem Osolniku 15.
              septembra, s partizanskim uničenjem vaških straž na Notranjskem (16. –18. septembra),
              ki navodila, naj se premaknejo v bližino železnice, niso sprejele, s partizanskim
              zajetjem bataljona stražarjev pri Stični 11. septembra, z umikom vaških straž iz
              Novega mesta in okolice proti nemški meji ob Krki 11. septembra, s prihodom vaških
              stražarjev z Zapotoka v noči od 14. na 15. september, s prihodom vaških stražarjev s
              Sv. Vida in Rakitne v Borovnico ter z odhodom dolomitskih vaških straž na Vrhniko
              (slednje so se delno razšle) je prenehal sistem samoobrambe proti komunističnemu
              nasilju in terorju v obliki vaških straž.</p>
            <p>To je bila zgodovinska prelomnica v odporu demokratično in krščansko mislečih
              Slovencev proti revolucionarnim slovenskim komunistom. To je bil dramatičen konec
              prvega dela tragedije slovenske državljanske vojne. Nekateri levičarsko usmerjeni
              zgodovinarji spodbijajo, da je bila v Sloveniji državljanska vojna, češ da so vaški
              stražarji nastopali skupaj z Italijani, pozneje pa kot domobranci z Nemci. Toda od 9.
              septembra 1943 pa do nemške ofenzive v drugi polovici oktobra – do takrat je trajalo
              pobijanje vaških stražarjev – je bila na Dolenjskem prava državljanska vojna. V tistem
              času ni bilo ob vaških stražah nobenega Italijana. Prav za prav so Italijani bili pri
              partizanih in upravljali topove za streljanje na Grčarice in Turjak. Da je bila v
              Jugoslaviji državljanska vojna, prizna Milovan Djilas v knjigi »Wartime« (New
              York–London 1976). Poglavje »The Civil War within a War« obsega 85 strani. Tudi Walter
              Roberts, angleški zgodovinar v ameriški diplomatski službi, ima v knjigi »Tito,
              Mihajlovič and the Allies 1941–1945« (New Brunswick 1972) poglavje »Civil War«, ki
              obsega 104 strani.</p>
            <p>Tako kot četniški major Karel Novak in kot partizani in Nemci je tudi generalštabni
              podpolkovnik Ernest Peterlin pričakoval, da bo po padcu fašizma v Italiji kmalu prišlo
              do zavezniškega izkrcanja nekje v Istri in hrvaškem Primorju. (Izkrcanje na Siciliji
              je bilo že 10. julija.) Kot ilegalni poveljnik vaških straž, imenovan na to mesto od
              Slovenske legije, je Peterlin izdal povelje, da morajo vaške straže zapustiti svoje
              postojanke in oditi na odprt teren takoj, ko se bo Italija vdala. To pa se je splošno
              pričakovalo. To je bilo tudi prepričanje v vodstvu Slovenske legije (dr. Šmajd, Stare,
              Križman, Smersu in drugi). S tem se je strinjala tudi Slovenska zaveza, ki je
              predstavljala politično vodstvo, sestavljeno iz treh bivših demokratičnih strank: SLS,
              JNS in dela socialdemokratov.</p>
            <p>Spričo zavezniškega izkrcanja na Siciliji in padca fašizma si je Peterlin skupaj z
              orožniškim kapetanom Francem Šturmom zamislil 19 bataljonov iz tedanjih vaških straž
              in iskal, v nekaterih primerih tudi imenoval, poveljnike zanje, večinoma prejšnje
              poveljnike vaških straž, ki so se kaj bolj izkazali. Ti bataljoni naj bi se zbrali v
              njim najbližjih petih okrožjih: Krim, Rakitniška planota, Javornik–Snežnik, Mala gora
              pri Ribnici, Mirensko–Škocjanski hribi ter Polhograjski dolomiti. Tem okrožjem bi
              poveljevali aktivni oficirji. A realizacijo teh načrtov je prehitela italijanska
              kapitulacija.</p>
            <p>V svojem organizacijskem in operativnem načrtu za odhod vaških straž na teren je
              Peterlin predvideval možnost skupnega nastopanja vaških stražarjev in partizanov proti
              Nemcem. Tudi vodstvo Slovenske legije je računalo vsaj na znosno razmerje med
              ilegalnimi vaškimi stražami (goščarji) in partizani.</p>
            <p>Na iniciativo krščanskega socialista dr. L. Udeta je dr. Šmajd privolil v pogovore z
              izvršilnim odborom OF v drugi polovici junija 1943 (Kocbek »Listina«, str. 115), a
              pogojev, ki jih je Šmajd stavil, OF ni sprejela. Le nekaj dni kasneje je iskal stik s
              partizani tudi major Novak. Ni mi znano, ali s privoljenjem Vojnega sveta (polkovnik
              Vauhnik, podpolkovnik Prezelj in podpolkovnik Peterlin) in s privoljenjem Slovenske
              zaveze. Odgovora Novak ni dobil, vendar je zapovedal četnikom, naj se ob srečanju
              pogovarjajo s partizani, zaradi česar je prišlo do tragičnega primera v Družinski vasi
              30. julija 1943. Partizanski Dolenjski odred je tam obkolil 17–člansko četniško
              patrolo. Ko se je ta hotela prebiti iz partizanskega obroča, je četniški vodja
              prepovedal uporabiti orožje, sklicujoč se na Novakovo zapoved. Spomladi 1943 je tudi
              škof Rožman po stiškem opatu dal povprašati preko duhovnika M. Mikuža, ali bi bil
              možen pogovor z OF. Odgovora ni bilo.</p>

            <figure>
              <graphic url="slike_z_10/z_10_15.png"/>
              <head>Turjak pred napadom</head>
            </figure>
            <p>V prepričanju, da bo razmerje med novo ilegalo in partizani znosno, sta z malim
              Planinskim četniškim odredom, 50–60 mož, z Orel pri Ljubljani zjutraj 8. septembra
              prišla na Turjak stotnik Albin Cerkvenik in predstavnik Slovenske legije kaplan France
              Malovrh. Ta četniški odred je s privoljenjem Slovenske zaveze organizirala Slovenska
              legija, da bi vaški stražarji vanj raje vstopali kot med Novakove četnike, in bi ne
              bil navezan na postojanko. Odred torej ni bil pod majorjem Novakom.</p>
            <p>V Velikih Laščah sta Cerkvenik in Malovrh prepričala župana Paternosta, da se bodo
              poslej vaški stražarji borili skupaj s partizani proti Nemcem. Zato je župan izdal na
              lepaku poziv za mobilizacijo. Pogovori in priprave v tej smeri so trajale dva dneva,
              od 9. do 11. septembra.</p>
            <p>Ker sem mnenja, da je bila ta dejavnost predstavnika Slovenske legije in aktivnega
              oficirja zelo značilna, naj navedem, kaj je k temu pripomnil sodelavec majorja Novaka
              Rudolf Žitnik, ki je tiste dni hotel za Novakov štab poizvedeti, kakšen je položaj v
              Grčaricah, a se je pred Ribnico moral obrniti nazaj.</p>
            <p>»Po nočnem potikanju po vrhovih hribov sva drugi dan 11. septembra 1943 okoli treh
              popoldne prispela v Velike Lašče. Bilo je tam kakor v panju. Zbirale so se in še
              prihajale nove edinice Vaških straž. Čudno vrvenje je bilo tam tisti dan. Posamezne
              gruče so med seboj razpravljale. Okrog štirih sta pridrvela z motorjem dva mlajša
              uniformirana človeka, svojih čepic pa nista imela na glavi, takoj sta odšla v občinsko
              pisarno na pogovore k županu Paternostu.</p>
            <p>Vprašal sem Janka Debeljaka, ki je prejšnji dan ostal v Laščah in ni bil z nami v
              Žlebiču, kaj se dogaja.</p>
            <p>Povedal mi je, da sta ta dva z motorjem partizanska parlamentarca iz Ribnice, da so
              se o skupnem nastopu Vaških straž in partizanske vojske že včeraj dogovarjali, danes
              pa, da se urede le še neke formalnosti. Dogovor da je bil: Vse edinice Vaških straž,
              zbrane v Velikih Laščah, prevzamejo obrambo ceste pri Turjaškem gradu in preprečijo
              Nemcem eventualni vdor v Velike Lašče–Ribnico–Kočevje in naprej proti Sušaku. V ta
              namen je župan Paternost odredil mobilizacijo vprežne živine, voz in rekvizicijo
              hrane, ki naj se takoj odpelje v Turjaški grad. Pred gradom pa naj se cesta proti
              Ljubljani na več mestih prekoplje, da se onemogoči nemškim tankom in avtomobilom
              prehod. Ta županov poziv na mobilizacijo je bil nabit na občinski deski in še na
              nekaterih drugih hišah. Enega sem snel in vzel s seboj v Ljubljano.</p>
            <p>Osupla sva z Jankom Debeljakom ugibala, kaj sedaj. Pridružil se je nama še neki
              major, o katerem ne vem, kje živi, in ne bom imenoval njegovega imena. Jasno se nam je
              zdelo, da je tu komunistična past.</p>
            <p>Odšel sem v občinsko pisarno, ker se je morda kakih 10–15 ljudi pogovarjalo z
              županom.</p>
            <p>Prosil sem za besedo in Paternost mi jo je dal. Tole sem govoril: 'Slišal sem o vaših
              pogovorih s partizani. Lepo vas prosim, ne verujte jim! Poglejte, kaj so storili z
              našimi borci v Grčaricah. Ne hodite na Turjak. Vi ne morete preprečiti Nemcem vdora na
              Dolenjsko, če bodo Nemci tja hoteli. Vso obrambo trga obrnite proti partizanom in
              zberite vse Vaške straže proti njim. Ponovno vas prosim, ne zaupajte komunistom. Niso
              Grčarice zadosten zgled?'</p>
            <p>Paternost mi je odgovoril: 'Razumem Žitnika. Je ranjen in zmučen in nezaupljiv. Mi
              dogovora ne bomo preklicali. Storili bomo, kar smo se domenili.'</p>
            <p>Po županovem odgovoru nisem vedel, kaj naj storim. Oglasil se je za menoj nek mlad
              kaplan in dejal s poudarkom: 'Zdi se mi, da ima Žitnik prav.' Hvaležen sem ga pogledal
              in odšel iz sobe. Zunaj sem zvedel, da se dotični duhovnik piše Dolšina. Preje ga
              nisem poznal.</p>
            <p>Z majorjem Držanom, nekaterimi drugimi oficirji in neko zdravnico smo odšli v
              Ljubljano. Močno smo bili zaskrbljeni, a mene je še posebno bolela usoda Grčaric, saj
              sem imel tam mladoletnega sina.</p>
            <p>Nespodbitna resnica je, da je bila koncentracija Vaških straž na Turjaku odrejena za
              nastop proti Nemcem – ne pa proti partizanom!«</p>
            <p>Žitnik pravi nato, da »je bila razumljiva želja, da bi kljub vsem zločinom, ki so jih
              do tedaj zakrivili komunisti proti slovenskemu ljudstvu, prišlo do skupnega nastopa
              proti njim (Nemcem). Tudi Grčarice so pričakovale združitev s 300 oboroženimi četniki
              iz Like, da bi potem skupaj ovirali prehod nemških čet preko slovenskega ozemlja.
              (Vestnik 1959, št. 9, str. 130–131 – Naslov članka Nekaj o Turjaku.)</p>
            <p>Ko so kasneje Nemci zvedeli za to stališče Slovenske legije in za Malovrhove in
              Paternostove priprave za skupno nastopanje s partizani, morda tudi za letak, so v
              začetku pomladi 1944 zaprli dr. Šmajda, župnika Križmana in prof. Verbica, češ da so
              ob italijanski vdaji »dali parolo, naj gredo vaške straže v gozd in naj streljajo na
              Nemce« (Saje, 588). Vse tri so kmalu izpustili. V istem času so pa zaprli tudi
              stotnika B. Ilovarja, glavnega domobranskega obveščevalnega oficirja. Verjetno so
              Nemci zvedeli, da je Ilovar že pod Italijani sodeloval s Šmajdom in Slovensko legijo.
              Rekel pa bi, da so prof. Verbica zaprli bolj za videz, saj je kot viden član
              akademskega društva Straža bil za to, da vaške straže ostanejo na postojankah.</p>
            <p>Kot omenjeno, je pri Malovrhu in Paternostu trajalo prepričanje o možnosti
              sodelovanja s partizani proti Nemcem dobra dva dneva, dokler nista 11. septembra od
              dr. Blatnika zvedela za razrušene Grčarice. Kljub temu je stotnik Cerkvenik kot
              poveljnik vseh enot na Zapotoku odgovoril na partizanski ultimat za predajo: »Smo
              Slovenska narodno–osvobodilna vojska v sestavu jugoslovanske armade ... cilj je
              osvoboditev slovenskega naroda od vseh tlačiteljev ... orožja ne bomo odložili, ker
              vemo, da je v skladu s cilji zavezniških sil in koristim slovenskega naroda, če je
              danes čimveč orožja in rok dvignjenih proti okupatorju. Zato pričakujemo in upamo, da
              bo možno ustvariti lojalno sodelovanje. Prosimo vas, odredite ... , da ne bo prišlo do
              nepotrebnih spopadov z oddelki naših brigad ... Mi smo dali povelje, da naši oddelki ne
              napadajo vaših, dokler se ne urede medsebojni odnosi. To povelje ne velja za primer
              napada z vaše strani. Ker nam je v prvi vrsti na tem, da zaščitimo svoj narod, zato
              smo veseli vaše pripravljenosti za sestanek ... jutri 13. septembra ob 11. uri
              dopoldne.« Če je Cerkvenik napisal ta odgovor v nedeljo, 12. septembra popoldne na
              Zapotoku in če prejšnji večer na Turjaku ni prišel v stik z Malovrhom, bi bilo možno,
              da tedaj še ni vedel za padec Grčaric. Vendar se nagibam k mnenju, da je bil poziv na
              lojalno sodelovanje mišljen kot podlaga za pogovor, ki naj bi bil pri snidenju s
              partizani na Kureščku.</p>
            <p>Podpolkovnik Peterlin je v svojem načrtu tudi predvideval, da bodo vaški stražarji
              razorožili čimveč Italijanov in tako prišli do orožja in municije. Toda to jim je
              uspelo le v treh manjših primerih: na Ižanskem, pri Stični in pri Hinjah. V vseh
              drugih krajih, v velikem obsegu zlasti v Novem mestu, so Italijani izročili orožje
              partizanom, kot je velel ukaz italijanskega vrhovnega štaba. Ta je računal, da bodo
              Anglo–Amerikanci kmalu tudi politično dali prednost Titu, Mihajloviča pa pustili ob
              strani.</p>
            <p>Kaže, da Peterlin in politiki Slovenske zaveze ter Slovenske legije niso kaj več
              razmišljali o tem, ali je v mali Ljubljanski pokrajini prostor za dve
              ideološko–politično tako različni ilegali. Zdi se, da so močno računali na čimprejšnje
              izkrcanje zahodnih zaveznikov v Dalmaciji in da, če bo do trenja s partizani prišlo,
              ne bo dolgo trajalo.</p>
            <p>(V Franciji je bilo več odporniških gibanj: tri v Petainovi Franciji, v zasedenem
              delu pa pet. In pri tem je sodelovalo šest nekdanjih političnih strank, ki so
              sestavljale Conseil National de la Resistence. Močno je bilo odporniško gibanje
              komunistične partije, ki je v svojem rajonu v severovzhodni Franciji počistila z
              nasprotniki in skušala obvladati tudi ostala gibanja. Francoski komunisti so sicer
              začeli svojo rezistenco šele po nemškem napadu na Sovjetsko Rusijo. Torej so čakali
              eno leto. Vendar je sredi l. 1943 de Gaullov zastopnik Jean Moulin pridobil vsa
              gibanja za skupno narodno bazo in priznavanje generala de Gaulla v Londonu. Tudi v
              Italiji so bila po njeni kapitulaciji vsaj tri močnejša gibanja in nekaj manjših.
              Močna komunistična garibaldinska brigada, ki je tesno sodelovala s slovenskimi
              partizani vzhodno od Soče, je v začetku skušala uničiti demokrščansko brigado Osoppo v
              Furlaniji, a končno so vse priznale Odbor za narodno osvobojenje (CNL). In poljski
              primer: Tam so bila štiri gibanja, ki se niso grizla med seboj. Nobeno teh ni bilo
              komunistično, ker so Poljaki okusili sovjetski komunizem že l. 1919 in l. 1920 z bitko
              na Visli. Zakaj je bila v Sloveniji ena sama rezistenca, precej sofistično, a
              neprepričljivo dokazuje zgodovinar Janko Pleterski v knjigi »Slovenki upor 1941« str.
              218 –219.)</p>
            <p>Kot glavno zbiralno bazo si je Peterlin zamislil turjaški grad s širšo okolico. Tako
              bi tudi ta baza, kot četniška v Grčaricah, bila na črti Ljubljana–Reka. »Načrt za
              osredotočenje belogardističnih oddelkov okrog Turjaka in Velikih Lašč je imel sicer
              nekatere taktične prednosti, saj je omogočal posredovanje proti Ribnici, Grosupljemu
              in Dobrepoljam ter umik v Ljubljano ...« priznavajo partizanski sestavljalci obširne
              knjige Narodnoosvobodilna vojna na Slovenskem 1941–1945, Ljubljana 1978, 3. izd., str.
              521. </p>
            <p>Glede odhoda s postojanke in o zbiranju na Turjaku je nekdanji poveljnik vaške straže
              Bizovik–Sv. Urh zapisal: »Poleti 1943 sem prejel od poveljstva zapečateno pismo z
              navodilom, da ga smem odpreti po ukazu. To povelje je napisal Peterlin, izročil pa mi
              ga je njegov pomočnik. Ko je 8. septembra bila javljena kapitulacija Italije, sem 9.
              septembra zjutraj poslal kurirja v Ljubljano z namenom, da mi od poveljstva prinese
              navodila za nadaljnje ravnanje. Ker ta ni mogel preko bloka v Ljubljano, sem pozval
              poveljnika vaške straže na Rudniku Janeza Gruma in v njegovi prisotnosti odprl
              navedeno pismo, v katerem sem bil imenovan za poveljnika bataljona vaške straže
              Bizovik in Rudnik ... V povelju je bila odrejena koncentracija vaških straž na gradu
              Turjak« (Stane Bitenc, »Gradivo k Turjaku«, Vestnik 1960, št. 9.) </p>

            <figure>
              <graphic url="slike_z_10/z_10_16.png"/>
              <head>Turjak po napadu</head>
            </figure>
            <p>Na to Peterlinovo povelje so 9. septembra zapustile svoje postojanke vaške straže Ig,
              Tomišelj, Podpeč, prostovoljci iz vaške straže Notranje Gorice ter Pijava Gorica. Na
              turjaški grad so prišle zvečer. Ena teh je vozila s seboj italijanski top, a brez
              municije. Zato so odstranili zapirač in top pustili pod cesto. Naslednji dan so te
              vaške straže odšle na Zapotok.</p>
            <p>Istega dne so zapustile svoje postojanke vaške straže D. M. Polje s Šmartnim, Bizovik
              s Sv. Urhom in Rudnik z Orlami. Prek Orel in po severnem pobočju Molnika ter skozi
              Repče in Slivnico smo že v temi prišli v Šmarje in končno v Št. Jurij pri Grosupljem.
              Naslednji dan sta se nam pridružili vaška straža Šmarje, ki je najprej hotela na
              Turjak skoz Pijavo gorico, a so jo tam zadržali terenci z ugodnih višjih položajev, in
              močna vaška straža Polica.</p>
            <p>Sredi dopoldneva 10. septembra je motorist tja pripeljal dr. Šmajda, ki je
              poveljnikom sporočil, da je podpolkovnik Peterlin odklonil, da bi prišel na teren.
              Sporočilo je bilo za nas hudo razočaranje, a po drugi strani nujno potrebno, da smo se
              vedeli ravnati za naprej. Šmajd je svetoval, naj začasno ostane naš poveljnik stotnik
              Cerkvenik. Priznati je treba, da je Šmajd kot predstavnik Slovenske legije čutil
              dolžnost, da nam sporoči to Peterlinovo odločitev. Iz Št. Jurija je motociklist
              odpeljal Šmajda na Turjak, kjer je isto sporočil Malovrhu – Cerkvenik je bil tisto uro
              ali v Laščah ali na Zapotoku – in se po isti poti in po kratkem pogovoru z nami vrnil
              v Ljubljano.</p>
            <p>V Št. Juriju zbrane vaške straže so v soboto, 11. septembra, med deseto in enajsto
              uro prišle na Turjak. Še isti dan popoldne je bila na Cerkvenikov ukaz komora teh
              vaških straž prepeljana na Zapotok, moštvo pa je prišlo tja v nedeljo, 12. septembra
              dopoldne. Vse imenovane vaške straže so prišle na turjaški grad na Peterlinovo
              povelje. </p>
            <p>Takoj po padcu četniške posadke v Grčaricah 10. septembra je še isti dan štab 14.
              partizanske divizije pozval vaške straže ribniške doline in Suhe Krajine, naj se
              predajo partizanom. Ultimat je bil do nede1je, 12. septembra do 3. ure. Prinesel ga je
              iz Ribnice od partizanov zajeti parlamentarec dr. Blatnik Paternostu in Malovrhu v
              Lašče. (Odgovor na ta ultimat sem že omenil.)</p>
            <p>Toda partizani niso čakali, da ultimat poteče. Krepko oboroženi z italijanskim
              orožjem in topovi so začeli pritiskati na vaške straže v ribniški dolini in približno
              ob istem času v Žužemberku. Ker predstavnikom vaških stražarjev v Ribnici ni uspelo
              pregovoriti Italijanov, da bi jim izročili orožje (pogovore je vodil podpolkovnik
              Dežman kot komandant mesta), so se vaške straže Stara cerkev pri Kočevju, Dolenja vas,
              Breže pri Ribnici, Sv. Gregor z delom vaških straž Sodražica in Velike poljane skupaj
              z Dežmanom v noči od 10. na 11. september umaknile čez Malo goro v Dobrepolje. Del
              poti se je z njimi umikal tudi Novakov četniški odred, ki ga je vodil kapetan Vojči
              Fajdiga–Lipa, ki je skupaj z dolenjevaškimi stražarji 10. septembra hotel iti na pomoč
              Grčaricam, a mu to ni uspelo. Drugi del poti pa je nadaljeval po cesti do Velikih Lašč
              in se ustavil na Robu. V nedeljo popoldan so te vaške straže prišle na Turjak in na
              Cerkvenikovo povabilo tudi Fajdigovi četniki.</p>
            <p>V grad so prišle tudi vaške straže Velike Lašče in Rob ter vaške straže iz bližnjega
              Škocjana, ki je imela svoj vod v gradu že tri mesece prej, ter del vaške straže iz Št.
              Jurja. To nedeljo (12. septembra) so prišle do Vidma tudi vaške straže iz žužemberške
              okolice (Žužemberk, Dobrnič, Sela–Šumberk, Zagradec) in nato šle na turjaški grad. Že
              v temi so prišle v grad dobrepoljske posadke (Kompolje, Struge, Žvirče, Ambrus in
              Hinje ter Krka). Večji del teh vaških straž, kot tudi omenjeni četniki, so pozno
              popoldne tega dne zapustili grad, prekoračili ozko pa precej globoko dolino med gradom
              in Cretežem ter se nato zadrževali na rahlem pobočju med to vasjo in Zapotokom. V
              gradu pa so ostale vse dobrepoljske vaške straže, majhna škocjanska, šentjurska ter
              manjši deli drugih postojank. Skupaj čez 700 vaških stražarjev. Poleg njih pa čez 50
              civilistov, med temi 26 duhovnikov in bogoslovcev.</p>
            <p>Vse te vaške straže so zapustile svoje postojanke zaradi partizanskega pritiska od
              južne strani. Če bi bili ostali doma, bi jih partizani z italijanskimi topovi razbili
              posamezno.</p>
            <p>Kot značilen primer neenotnosti med oficirji se je v preteklih letih često omenjalo
              posvetovanje v gradu v nedeljo, 12. septembra popoldne. Navzoči so bili Jože Bajc za
              vaško stražo Velike Lašče, Stane Bitenc za Bizovik, Franc Žuraj za Škocjan, Tone Perne
              za vaško stražo v Dobrepoljah in morda z njim tudi France Kadunc. Dalje aktivni
              oficirji: podpolkovnik Josip Dežman, kapetan Janko Debeljak, kapetan Ivan Drčar in
              kapetan Vojči Fajdiga–Lipa. In duhovniki: Karel Škulj, dolenjevaški župnik (v kraljevi
              Jugoslaviji narodni poslanec v prvi narodni skupščini 1921 – 1924), France Malovrh,
              salezijanec dr. Franc Blatnik, Ivan Lavrih, Jaka Mavec in Janez Dolšina. Ter
              civilisti: velikolaški župan Ivan Paternost, zdravnik dr. Ludvik Kožuh, vodilna člana
              akademskega kluba Straža Franc Casar ter Ludvik Arko in najbrž še kdo. (Nekateri
              poveljniki so prišli v grad z motocikli nekaj ur pred glavninami svojih postojank.)
              Pri tem posvetovanju je četniški kapetan Janko Debeljak načel vprašanje skupnega
              poveljstva. Torej tudi nad vaškimi stražami, ki jih je Peterlin v svojem načrtu
              razglasil, kot že omenjeno, za Slovensko narodno vojsko kot sestavni del jugoslovanske
              armade. Po vsej verjetnosti je Debeljak to izvedel od majorja Novaka v Ljubljani, ta
              pa od Vojnega sveta. Debeljak je to leto in prejšnje veliko hodil po Dolenjskem in
              obiskoval posadke vaških straž, ki so se okrog Novega mesta imenovale Legija smrti.
              Večkrat skupaj z majorjem Novakom, včasih tudi sam kot njegov namestnik. Često je
              glasno pokazal s svojimi pripombami, da mu vaške straže niso všeč, češ da to ni prava
              jugoslovanska vojska, čeprav so tej Legiji pomagali aktivni oficirji Kranjc,
              Vasiljevič in še nekateri Novakovi ljudje. </p>
            <p>Na Turjaku se je Debeljaku nudila priložnost, da bi na podlagi vojaških pravil
              jugoslovanske vojske (Pravila službe) dosegel, da bi bil vsem v gradu in na položajih
              zunaj postavljen za poveljnika mihajlovičevsko usmerjen aktivni oficir. Ta pravila so
              zahtevala, da je v danem položaju poveljnik oficir z najvišjo stopnjo. V tem primeru
              je bil to podpolkovnik Josip Dežman. Debeljak je izvajal: vrhovni poveljnik
              jugoslovanske vojske v Sloveniji je major Novak, on pa njegov namestnik. Ker pa je v
              gradu po stopnji najvišji podpolkovnik Dežman, zato prepušča poveljstvo njemu. Temu
              predlogu so nasprotovali poveljniki vaških straž. Že omenjeni Stane Bitenc je zapisal:
              »Na sestanku sva bila od legijskih častnikov z Jožetom Bajcem. Oba sva vedela, da je
              poveljnik Legije podpolkovnik Peterlin, namestnik pa stotnik Cerkvenik in da ne more
              pripasti poveljstvo častniku višjega čina, ki se slučajno znajde na položajih moštva
              Legije.« (Pripombe in pojasnila k 'Svoboda v razvalinah, Grčarice–Turjak–Kočevje',
              Buenos Aires, 23. februarja 1962. Rokopis.) </p>
            <p>Ko bi bil v gradu navzoč Peterlin, bi do te scene sploh ne bilo prišlo. Po
              jugoslovanskih vojaških pravilih je generalštabni podpolkovnik imel prednost pred
              podpolkovnikom, ki ni bil štabni, neglede ali je bil ta po službenih letih starejši.
              Žal je Peterlin odklonil prevzeti osebno poveljevanje na Turjaku in Zapotoku, kjer je
              bilo 1600 vaških stražarjev.</p>
            <p>Ni poročila, da bi se poveljniki ribniških vaških straž potegovali za Dežmanovo
              poveljstvo, čeprav je, kot rečeno, v Ribnici nastopal kot komandant mesta. Morda zato
              ne, ker je bila pri Dežmanu opazna neka živčnost in nedoslednost v stališčih, kar sem
              sam opazil na Zapotoku. In v njegovih nogah je bila opazna šibkost. Mož ni bil več
              mlad, saj je začel v 1. svetovni vojni kot avstrijski lajtnant. In večini na Turjaku
              in Zapotoku je bil neznan. K Debeljaku pripominjam, da je z majhno skupino 12–15 mož
              prišel z vlakom iz Ljubljane do Lašč. Zaradi partizanskega pritiska pa so se morali
              tam ustaviti, pozneje pa se priključiti skupini kapetana Fajdige, ki je potem štela
              50–60 mož. </p>
            <p>Končno je ostalo pri prejšnjem: poveljniki vaških straž so tudi poslej priznavali
              stotnika Cerkvenika. Zanj je to nedeljo taktično bil tudi Franc Casar, ki je Bitenca
              prosil, da naj vztraja pri Cerkveniku, ker mu je bil ta le bolj sprejemljiv kot pa
              Mihajlovičevsko usmerjeni Dežman. A končno tudi četniki niso sprejeli Dežmana in
              ohranili za poveljnika kapetana Fajdigo. (Na Zapotoku je poveljstvo tega odreda
              prevzel kapetan Drčar, ker je po pravilih imel prednost pred Fajdigom.)</p>
            <p>Pripomniti moram, da Cerkvenika pri posvetu v gradu ni bilo, ker je okrog poldne
              odšel na Zapotok, kot pove Stane Bitenc. Tudi v mojem spominu je, da je prijahal na
              Zapotok okrog ene popoldne, kakšne pol ure po končani maši, ki jo je opravil kaplan
              Franc Šeškar. Zato je Cerkvenik najbrž odšel iz gradu pred Dežmanovim prihodom in se
              nista srečala.</p>
            <p>Čeprav je Cerkvenik 13. septembra zapisal v poročilu v Ljubljano, da je Dežman že v
              soboto 11. septembra v Dobrepoljah »povzročal precej zmede«, pisec teh odstavkov ni
              nikoli smatral neenotnosti pri posvetu za hujšo krizo, ker je vse to potekalo znotraj
              turjaškega gradu. Če pa tu posežem en dan naprej, naj rečem: usodna kriza se je začela
              v ponedeljek, 13. septembra in trajala v torek ves dan, ker poveljniki v gradu niso
              resno jemali Cerkvenikovih povelj za izpad.</p>
            <p>Močan vtis pri pogovorih na turjaškem gradu je napravila pripoved dr. Blatnika, ki je
              prejšnji dan, 11. septembra, dosegel pri partizanih, da je njega in kapetana Fajdiga
              partizanski motorist zapeljal v Grčarice, kjer sta na lastne oči videla razbito
              četniško postojanko in ujete ter ranjene in mrtve četnike. Fajdiga je ugotovil, da so
              Grčarice padle zaradi topovskih strelov. – K temu je že omenjeni Bitenc zapisal: »...
              meni se je čudno zdelo, kako da on (Blatnik) govori takorekoč v prid partizanom, ko je
              primerjal partizane z našo vojsko in namigaval, ali ne bi bilo pametno stopiti v
              pogajanja. Oni urejeni, bolje oboroženi, železna disciplina. V mislih pa je treba
              imeti, da je bil takrat dr. Blatnik poslan v grad kot njih ujetnik z nalogo
              parlamentarca. (»Pripombe in pojasnila».) Glede na to je bilo sklenjeno, da naj
              Blatnik skuša doseči pri partizanih v Laščah, naj operacijo proti Turjaku odložijo,
              kar je bil vojaško gledano precej naiven sklep. Bolj realističen pa je bil predlog, da
              je treba takoj zasesti položaje na Sv. Ahacu, proti Rašici in Laščam.</p>

            <figure>
              <graphic url="slike_z_10/z_10_17.png"/>
              <head>Zidovi Turjaka nekdaj</head>
            </figure>
            <p>Med pogovori je Dežman večkrat temperamentno izrazil zahtevo, da mora večina
              stražarjev ven na teren. S tem je le potrdil, kar se je godilo že dva dneva in pol po
              Cerkvenikovi odredbi, namreč odhajanje stražarjev čez podturjaško ozko, a kar globoko
              dolino, na Čretež in na Zapotok.</p>
            <p>Pri pogovorih v gradu so razpravljali tudi o zvezah z Ljubljano in glede ključa za
              dešifriranje nekaterih brzojavk, ki jih je prejel radiotelegrafist. Tega ključa na
              Turjaku in Zapotoku ni nihče imel. (To omenja knjiga »Svoboda v razvalinah«, str. 83.)
              Zadeva glede šifer ni povsem jasna. Ker je Cerkvenik sporočil 13. septembra proti
              večeru Malovrhu v grad »Dražo sem obvestil o situaciji in prosil za instrukcije,« to
              dokazuje, da je Božnar imel šifre za zvezo z generalom Dražo Mihajlovičem. Ker pa sem
              v preteklih letih večkrat slišal, da so bile šifre v Gospodarski zvezi v Ljubljani, in
              ker je ta nakupovalna zadruga bila domena Ehrlichovih stražarjev, se nagibam k misli,
              da so ti hoteli poslati svoje poročilo begunski vladi v Kairo, od tam pa naj bi šlo v
              London.</p>
            <p>Nekaj sporočil v Kairo je Božnar z Zapotoka oddal najbrž nešifriranih. Npr.: »Od 13,
              sedaj sem pri Turjaku v odredu bivše vaške straže. Slovenska legija so bivše vaške
              straže, ki so se do sedaj borile proti komunistom, po razpadu Italije pa so se
              povlekle v gozdove za borbo proti Nemcem.« Ta radiogram je bil očitno oddan, preden je
              Cerkvenik zvedel za uničene Grčarice. Naslednji pa je bil verjetno oddan v šifrah: »Od
              13, od kapetana Cerkvenika, ki ga bom imenoval Triglav. Jugoslovanska vojska v
              Sloveniji je pod poveljstvom podpolkovnika Peterlina, a poveljnik na terenu sem jaz.
              (Seveda bi proti tej navedbi protestiral major Novak. J. G.) Glavna koncentracija je
              okrog Turjaka ... partizani, ki so jim Italijani predali veliko količino orožja, nas
              pozivajo, da se jim vdamo. Okupatorja sploh ne napadajo, ampak samo Slovence, da bi na
              ta način prišli na oblast. Namenoma so razbili Borov (Novakov) četniški odred, kjer je
              bilo več mrtvih in ranjenih, a usoda ostalih je neznana. « (Radiograma navaja
              Belogardizem, str. 599.) Ker so 15. septembra zjutraj partizani zajeli Božnarja, prav
              za prav je počakal nanje, so tedaj dobili v roke vse njegove radiograme in razne
              ključe za šifre.</p>
            <p>Proti koncu pogovorov in posvetovanj – najprej v enem, nato v dveh prostorih v gradu
              – je bil storjen sklep, da je nujno treba poslati v Ljubljano kurirja, da poroča o
              položaju na Turjaku in okrog njega političnim in vojaškim voditeljem ter se vrne z
              navodili za naprej. Javila sta se za to pot dva kurirja: dr. Ludvik Arko, ki je bil
              vodilni uradnik v Gospodarski zvezi, in Franc Casar. Ta dva nista bila vaška
              stražarja, pač pa člana akademskega kluba Straža in nista mislila vojaško, ampak
              politično. </p>
            <p>Kakor so takoj drugi dan, 13. septembra, dogodki dokazali, še bolj pa naslednje dni,
              je Casar dal poveljniku najmočnejše dobrepoljske vaške straže Tonetu Pernetu naročilo,
              da morajo v gradu počakati na njegovo in Arkovo vrnitev in se šele nato odločati
              dalje. Sicer tako le sklepam, a samo tako je mogoče razumeti, zakaj so Perne in drugi
              dobrepoljski poveljniki v ponedeljek zvečer odklonili Cerkvenikov poziv, ki ga je z
              Zapotoka prinesel Malovrh, da morajo napraviti izpad. In usodno so odklonili
              Cerkvenikovo dvojno povelje za izpad tudi v torek pozno zvečer; izpad naj bi izvršili
              po 11. uri, ko bo odhajala vsa skupina z Zapotoka proti Želimljem. Če bi bili turjaški
              prejeli tako povelje od podpolkovnika Peterlina, bi ga gotovo izvršili.</p>
            <p>A tudi Perne je, kot vse kaže, mislil bolj politično kot vojaško, čeprav je bil
              rezervni oficir. Kot diplomiran jurist je bil vsa študentovska leta član kluba Straža
              kot Arko in Casar. Člana tega kluba sta bila tudi poveljnika Kadunc in Pograjc ter dva
              brata Rožanc in še dva, če ne trije študenti, ki so bili v Dobrepoljah navadni vaški
              stražarji. Tudi ti so mislili bolj politično kot vojaško, že zato ker prej nikoli niso
              bili vojaki. K Pernetu dodajam: bil je prvi poveljnik največje dobrepoljske vaške
              straže v Kompoljah od srede septembra 1942 do začetka pomladi 1943. Ker pa je pred
              vojaki preveč glasno govoril, da Italija zgublja in bodo prišli Angleži, so ga
              Italijani na ovadbo nekega špijona odstavili. Po daljšem presledku je v začetku maja
              prevzel poveljstvo mornariški narednik Stane Golob, ki ga je predlagala na to mesto
              Slovenska legija. Takoj drugi dan po italijanski kapitulaciji pa so Dobrepoljci Goloba
              odstavili in postavili nazaj Perneta. Otipljiv dokaz, da je klub Straža hotel
              idejno–politično obvladati vaško stražo v Dobrepoljah. To je bilo tem laže izvedljivo,
              ker je bil z njim tudi kaplan Ivan Lavrih, ki je spomladi 1942 največ pripomogel, da
              so se v Dobrepoljah uprli partizankemu nasilju in ustanovili vaško stražo.</p>
            <p>Uradno so postavljali poveljnike vaškim stražam Italijani. V večini primerov na
              predlog Slovenske legije, dobrepoljskim vaškim stražam pa na predlog kluba Straža. Ker
              Italijanov ni bilo več, so se politiki Straže in poveljniki v Dobrepoljah čutili
              svobodne napraviti zameno Golob – Perne. In prepričani so bili, da jim ni treba
              poslušati stotnika Cerkvenika, še manj pa organizacijskega predstavnika Slovenske
              legije Malovrha. Ta dva dobrepoljskim poveljnikom v gradu praktično nista pomenila
              nič, kakor je letos (1993) dejal župnik Ivan Lavrih, ki je preživel Turjak.</p>
            <p>S Casarjevim naročilom Pernetu, da naj Dobrepoljci počakajo v gradu na njegovo
              vrnitev, se začne turjaška tragedija. Perne in ostali poveljniki so naročilo vzeli
              zares – toda pol ure po odhodu iz gradu je bil Casar že mrtev, dr. Arko z obema
              motoristoma pa ujet. Na poti v Ljubljano so jih na Škofljici prijeli terenci. Ker je
              Casar hotel pobegniti, so ga ustrelili. Arko je bil nato odveden v partizanke zapore v
              Trebnje in v oktobru ustreljen pri Novem mestu, motorista Marjan Končan in Viktor
              Habič pa v Kočevje, kjer sta bila oba obsojena na smrt v famoznem sodnem procesu.
              Usodno za vse v turjaškem gradu pa je bilo, da za ta tragični dogodek niso zvedeli,
              ampak so zvesti Casarjevemu naročilu zaman čakali na njegovo vrnitev.</p>

            <figure>
              <graphic url="slike_z_10/z_10_18.png"/>
              <head>Zidovi Turjaka danes</head>
            </figure>
            <p>Nekaj, bi rekel, začarane tragike za Turjak je bilo tudi v tem, da je patrola Ivana
              Boha, ki se je v ponedeljek zvečer vrnila iz Želimljega na Zapotok, zvedela, da so na
              Škofljici terenci ubili nekega kurirja, a na Zapotoku, kot se spomnim, se ni nihče ob
              tej vesti vprašal, kaj če ni bil to eden od dveh kurirjev s Turjaka, ki sta odšla v
              Ljubljano prejšnji dan.</p>
            <p>Nerazumljivo je bilo zadržanje poveljnikov v gradu predvsem zato, ker so v nedeljo
              vsi zvedeli, nekateri pa že v soboto v Dobrepoljah, da so Grčarice padle pod
              topovskimi streli. Zvestoba Casarjevemu naročilu in klubska zavednost sta te
              poveljnike in študente napravila tako slepe in tope, da niso bili sposobni upoštevati
              dejstva, kako so bile Grčarice uničene. Začeli so se predajati prepričanju, da tudi s
              topovi ni mogoče razbiti debelih turjaških zidov. Niso bili sposobni oceniti, kaj
              pomeni partizansko obkoljevanje gradu. Mi na Zapotoku pa smo s prostimi očmi opazovali
              že v ponedeljek, še bolj pa v torek, kako partizani skušajo priti čim bliže gradu.</p>
            <p>Morda je tu mesto, da v nekaj stavkih nakažem ozadje Casarjevega naročila Pernetu,
              kot ga jaz razumem. Že v prvem letu vojske se je videlo, z vsakim letom pa bolj in
              bolj, da starešine akademskega kluba Straža nastopajo vedno bolj kot samostojna
              politična skupina. V začetku še v okviru SLS, po uboju dr. Natlačena v oktobru 1942 pa
              neglede na SLS in Slovensko legijo. Skupina je bila udarno protikomunistična in je
              izdala in razmnožila več odločnih člankov. Enega, Izdajalska zarota KPS, OF zoper
              slovenski narod, že maja 1942 in ga podpisala: »Izdala in založila vodilna plast
              slovenskega naroda«. Poudarjala je izključno slovensko pot. Izhodišče slovenskega
              programa mora biti samo Slovenija in slovenski narod, kot je njihov duhovni vodja in
              politični mentor dr. Ehrlich baje odgovoril Natlačenu v začetku leta 1942. Zato so
              dosledno zavračali vsako misel na Jugoslavijo, pa tudi jugoslovanski okvir, za
              katerega je bila SLS doma in dr. Krek v Londonu. Zato so bili proti generalu
              Mihajloviču in četništvu na Slovenskem. Sistematično so se pripravljali, da kot
              skupina prevzamejo vodstvo SLS in katoliške politike. V tem so bili otroci svojega
              časa – mala kompaktna skupina naj prevzame politično vodstvo. Zato se je po umiku
              dobrepoljskih vaških straž iz domačih krajev – kot omenjeno, je ta skupina bila za to,
              da vaške straže ostanejo na svojih postojankah – in po prihodu na Turjak Casar hotel
              pogovoriti s svojo politično ekipo v Ljubljani in s Peterlinom ter na podlagi teh
              pogovorov prinesti dobrepoljskim v gradu navodilo, kaj storiti v prihodnje in koga
              poslušati, da ne bi kdo drug, npr. stotnik Cerkvenik, ki je sodeloval s Slovensko
              legijo, poveljeval tem vaškim stražam. Zanj in za njegovo ekipo je bil odločilen le
              podpolkovnik Peterlin. Tega je sicer Slovenska legija pridobila, da je prevzel
              ilegalno vodstvo vaških staž, a je bil opazno naklonjen stražarski skupini, bodisi ker
              je videl v tej večjo politično iniciativnost bodisi zaradi tedaj večkrat slišane
              obljube, da ga bo po koncu vojne ta skupina postavila na čelo slovenski vojski.</p>
            <p>S povedanim smo hoteli na kratko pokazati na vojaške in politične razmere, ki so
              vladale na področjih, pomembnih za usodo Turjaka. O tem, kako so potekali boji za
              Turjak sam, od dneva do dneva, in kaj se je dogajalo na Zapotoku in na Velikem
              Osolniku, pa bralec lahko dobi razmeroma natančno sliko iz knjige Stalinistična
              revolucija na Slovenskem in iz knjige Svoboda v razvalinah. Če pa bo imel toliko
              vztrajnosti, da bo prebral še nekatere od Turjaških zgodb, ki sledijo temu spisu, bo
              lahko podoživel nekaj tega, kar so ohranili v spominu ljudje, ki so na ta ali oni
              način šli skozi Turjak in vse sami videli. </p>
          </div>
        </div>
      </div>
      <div type="div1">
        <head>Turjaške zgodbe</head>
        <div type="div2">
          <head>Prva zgodba – nobeden ni pokazal strahu </head>
          <docAuthor>Nace Ahlin</docAuthor>
          <div type="div3">
            <p>Letos septembra bo 50 let od žalostnih dni na gradu Turjak, kjer je po mojih računih
              izgubilo življenje nad 500 mladih slovenskih fantov in kakšna desetina mož. Od teh naj
              omenim dva, ki še posebej zaslužita spomin, to sta dr. Kožuh in dr. Zalokar. Oba sta
              prišla na grad z namenom, da rešujeta življenja in lajšata trpljenje, in to sta nadvse
              vestno opravljala, pa so partizani oba umorili v Velikih Laščah. Pišem seveda po
              spominu pol stoletja pozneje in 20.000 km daleč od kraja dogodkov. Upam, da bo bralec
              to dobrohotno upošteval. </p>
            <p>Kapitulacijo Italije sem dočakal v vaški straži na Polici. Večina smo sila neradi
              sprejeli orožje od Italijanov, toda znašli smo se v precepu in smo se morali odločiti,
              ali bomo gledali, kako bodo naši domovi pogoreli, in pahnili tiste, ki bi še lahko
              ostali na svojih domovih, to je stare ljudi in žene, v brezupno bedo, mi mlajši moški
              pa bi tako umirali v koncentracijskih taboriščih, če nas ne bi že prej postavili ob
              steno in postrelili, ali se temu uprli. Mi smo živeli od zemlje in za zemljo. Če nam
              kdo požge gospodarsko poslopje in orodje, zemlje ni mogoče več obdelovati, posebno še,
              če žene in starci ostanejo sami. Sosednjo vas Sp. Brezovo so požgali (13. 3. 1942) in
              tudi vas Pristavo nad Višnjo Goro (18. 6. 1942).</p>

            <figure>
              <graphic url="slike_z_10/z_10_19.png"/>
              <head>Nace Ahlin – Liparjev Nace iz Dednega dola</head>
            </figure>
            <p>Moške so pustili doma, ker se je zanje zavzel višnjegorski kaplan (Milan Kopušar), a
              kakšna beda bi bila, če jim ne bi pomagala cela fara. Če pa bi celo faro požgali in še
              sosednjo in še sosednjo, kdo bi pa potem pomagal. Bežati ni bilo moč nikamor,
              zaslužiti nikjer nič, tudi trgovine so bile prazne, saj še žeblja ni bilo mogoče
              kupiti, tudi če bi imel denar. Vas Polica je bila še posebej nesrečna. Za vasjo so
              imeli dva tabora partizani, ki so venomer hodili čez vas na Dolenjsko in v Kočevje.
              Fantje so jim morali kazati pot, kmetje pa voziti stvari, orožje pod gnojem v košu za
              gnoj mimo Italijanov. V vasi je bil terenec, ki jih je k temu priganjal; siti so bili
              tega, in ko je mož bil neki večer pijan, so ga prijeli in spravili v Višnjo Goro k
              Italijanom, rekoč, da je to mož, ki jih priganja k sodelovanju s partizani. Partizani
              so 5. 10. 1942 na rožnovensko nedeljo zvečer prišli na Polico po Jožeta Zupančiča p.
              d. Možaka in ga v prerivanju, ko se je branil oditi, smrtno ranili. Vaščani so bežali
              k Italijanom in zahtevali pomoč, oni pa so jim ponudili puške. Šli so po okoliških
              vaseh in prosili za pomoč. Vaški možje so se odločili, da naj mlajši fantje gremo na
              Polico pomagat. Nam se je upiralo iti v vojsko in vzeti orožje od Italijanov, pa so
              nas tolažili, da, ko bo šlo proti koncu vojne, bomo pa vsi skupaj udarili po
              Italijanih in jih po bližnji poti poslali na njihove domove. Upah smo, da bo našo
              deželo osvobodila zmagovita angloameriška armada. Ko so Italijane pregnali iz Afrike,
              se je to upanje še okrepilo. Po Mussolinijevem padcu smo upali, da bo kmalu konec
              Italije. Na dan kapitulacije nas je poveljnik Benko, študent doma z Iga, star okoli 23
              let, sklical na teraso pred cerkvijo in nam rekel nekako takole: »Italija je
              kapitulirala in pričakujem, da se bodo zavezniki prav kmalu izkrcali v Istri ali celo
              v Trstu. Mi ne bomo poskušali zasesti Slovenije in obračunavati s partizani, to lahko
              počaka, mi bomo rajši šli proti zapadni meji, zasadili slovensko zastavo v Trstu in
              Gorici in si zagotovili pravične meje. Najprej gremo do gradu Turjak, kjer se bomo
              sestali z drugimi in organizirali vojaške enote, potem pa šli skupaj na zahod. Nihče
              ne mora biti zraven, opozarjam vas pa, da je to prilika, ki je ne smemo zamuditi. Naši
              očetje so se leta 1918 razšli domov, češ vojske je konec, in zaradi tega smo izgubili
              Primorsko. Izgubili bi tudi Štajersko, če se ne bi našel general Maister, razvil v
              Mariboru slovenske zastave in razglasil, da je tu Slovenija.« Bil sem rahlo razočaran,
              ker ne bomo nič udarili po Lahih, a če se mi ponuja tako važno opravilo, kakor so
              pravične meje in osvoboditev Primorske, mi je pa ugajalo, saj bi se še dolga leta
              potem junačil, da sem bil pri tem jaz zraven. Rekel je, da pojdimo sedaj na domove, si
              pripravimo nahrbtnike in se do večera zberemo za odhod. Tako je tudi bilo. Od 150
              fantov se jih zvečer ni vrnilo okoli 20, a prišlo je 30 novih in tako smo skupaj
              povečerjali in počasi odšli prek Grosuplja v Šentjurje, kjer je bilo okoli 80 fantov
              pri vaški straži pod poveljnikom Danilom Capudrom. On je bil sprva poveljnik na Polici
              in si je pridobil spoštovanje nas vseh, ker je bil korajžen, podjeten, požrtvovalen in
              istočasno prijazen fant, star 22 let. Ostanek noči smo prespali pod nekim kozolcem.
              Pred poldnem je bil zbor; komaj smo se zvrstili v mali vasici, saj nas je moralo biti
              okoli 400. Danilo naj bi še ostal v vasi dan ali dva, vsi drugi pa bi šli takoj naprej
              na Turjak. Rabili so še desetino za okrepitev Danilove čete, vsi bi radi ostali z
              njim, moral je izbirati sam in bil sem nemalo počaščen, ko je izbral tudi mene. Tako
              sem se ločil od svojih treh bratov in drugih soborcev s Police. Prespali smo na
              podstrešju pekarije, zjutraj pa je prišel še mlajši Capudrov brat Jelo iz Ljubljane.
              Ravno je maturiral in je prišel obiskat Danila. Tudi on je bil prijeten, bister fant,
              hitro smo mu našli puško in ga proglasili za vojaka. Na gradu Boštanj je bilo okoli 60
              fantov, njihov vodnik je bil mlajši poročen mož. Menil je, da je vojske konec, in ker
              ni nobene prave komande, je najboljše, če gredo domov, saj niso nikomur nič žalega
              storili. Komaj teden za tem so ga partizani pobrali, zaprli za dan ali dva v
              Grosuplju, potem pa ustrelili kakor mnogo drugih. Na gradu Boštanj je bilo še okoli 30
              fantov, ki niso vedeli, kaj storiti. Danilo je menil, da gremo mi tja z dvema
              desetinama, vprašamo, če hoče kdo iti z nami, in poberemo orožje, ki je tam. Ko smo
              prišei tja, so nam povedali, da po Dolenjskem partizani mobilizirajo in vlak poln
              partizanov prihaja proti nam. Danilo je rekel, da bi bilo treba železnico razkopati,
              češ naj hodijo peš. Šli smo za vas Mlačevo, izbrali pripraven prostor in začeli z
              golimi rokami pobirati kamenje in ga kopičiti čez progo. Komaj smo nametali nekaj
              karjol kamna, že zaslišimo pihanje vlaka od Velike Loke. Vozil je čisto počasi in
              skozi vsako okno je gledalo polno partizanskih glav, tudi na strehi jih je bilo kakor
              mravelj. Bili smo iznenadeni, a nam ni bilo treba dolgo čakati kaj storiti, ker so
              nenadoma začeli vsi na vso moč streljati na nas. Pobrali smo jopice in urno odšli v
              Boštanjski grad na srečo vsi zdravi. Nismo dolgo čakali, že so začeli streljati na nas
              s puškami in strojnicami. Na gradu je bilo nekaj strojnic in municije, pa smo jim
              lahko vrnili, a zabave je bilo kmalu konec, ker so začeli streljati s težkim
              minometom. Že v prvi uri obstreljevanja sta bila ranjena Jože Javornik s Sp. Brezovega
              in France Bajželj iz Grosuplja. Oba je ranila ena granata. Pri prenosu v zavetje je
              bil ranjen še en fant iz Šentjurja. Dobil je kroglo v trebuh in kar takoj izgubil
              zavest. Vedeli smo, da je izgubljen. Danilo je opravil dve leti medicinske fakultete v
              Ljubljani in je tokrat bil glavni zdravnik. Ocenil je Jožetovo rano za težko, a ne
              smrtno, ker je bilo presekano samo debelo meso. Moral bi šivati, a ni imel s čim.
              Francetova rana je bila lahka. Med tem se je zmračilo, zvrstili smo se okoli oken in
              počasi vsi zaspali. Zbudila nas je močna eksplozija. Zaminirali so nam glavna vrata,
              in to pred našim nosom. Nastalo je močno streljanje. Nasproti vrat je bila neka koča,
              morda stražarnica, nekateri so trdili, da je nekdo notri. Vrgli smo nekaj bomb, pa je
              bilo vse tiho. Kar naenkrat pa skoči ven človek in zdirja v strmino pod grad. Še malo
              več streljanja in nekaj bomb in čez čas se še ena postava utrga ven in zbeži dobesedno
              pred našimi očmi. To omenim zato, ker sem jaz in mnogi drugi vedno mislili, da so
              partizani strahopetci, ker so izza grmov streljali na posameznike, kar mi ni bilo
              všeč, vendar me je ta primer prepričal, da znajo biti tudi hrabri, včasih morda bolj,
              kakor smo bili mi. Proti jutru je nastopila gosta megla in Danilo je menil, naj bi šel
              jaz z desetino pregledat teren proti hribu v smer Šentjurje. Če ne bi bilo nikogar, bi
              mu poslal sporočilo, mi pa bi ostali v zasedi ob stezi, da bi šli drugi varno
              mimo.</p>
            <p>Ker partizanov ni bilo, so ranjenega Jožeta Javornika pustili na gradu v oskrbi
              salezijanskega duhovnika in oskrbnice, Franceta Bajžlja pa smo vzeli s seboj na
              Turjak. France je kmalu začel zaostajati in neki starejši kmet nam je posodil šajtrgo
              in otep slame, da smo ga odpeljali s seboj. Danilo je šel z desetino v Šentjurje, da
              bi tam pobral nahrbtnike in fante in prišel za nami na Turjak.</p>
            <p>Na grad Turjak smo prišli zgodaj popoldne. Najprej smo Franceta spravili v »bolnico«.
              Ta je bila pri glavnih vratih na levi skozi kapelo. Z desne strani so bila tla na
              debelo postlana s slamo za ležišče, na levi pa je bilo nekaj miz in omara z zdravili.
              V sobi je bil mož čokate postave, star okoli 50 let. Predstavil se je za dr. Ludvika
              Kožuha. Bil je čisto sam, niti ni imel nobenega ranjenca. Povprašali smo ga za
              poveljstvo in nekdo je s prstom pokazal na dvorišču moža, starega okoli 30 let,
              oblečenega v uniformo bivše jugoslovanske armade, pa brez znakov in čina. Predstavil
              se je kot poveljnik na Turjaku in pomočnik poveljnika brigade polkovnika Dežmana, ki
              da je ostal na Zapotoku z glavnino. Poklical je nekega fanta in mu naročil v kratkih,
              jedrnatih besedah, naj nam najde položaj. Tega je našel na desni strani gradu, na
              koncu več hodnikov in skladišč, ki so bila polna moke, municije in vina, kar je
              naredilo na nas dober vtis, češ lačni ne bomo. Nismo pa bili zadovoljni z našim
              položajem. Prostor je moral biti dolga leta hlev, verjetno za konje, saj je bil brez
              lesenega ali kamnitega tlaka, vse je bilo prašno in samo dan poprej je bila tu
              klavnica, ker so na tleh ležali ostanki črev, parklji in rogovi. Če bi nam dali
              karjolo, lopato in malo slame, bi bilo morda zadovoljivo. Nič takega ni bilo, zato smo
              s koli v kotu izkopali jamo, zagrebli ostanke, kožo pa porabili za ograjo ali steno,
              saj smo ugotovili, da nimamo stranišča. Zunaj smo nalomili smrekovih vej za na tla.
              Dobili smo hlebček kruha in toplo hrano z merico črnega vina. Ko smo to použili, se je
              zbudilo nekaj korajže. Povprašal sem za brate in prijatelje s Police, a oni so bili z
              glavnino na Zapotoku. Bil je že skoraj mrak, našega Danila pa od nikoder. Moj
              poveljnik je bil mlad fant, študent, star okoli 20 let, doma iz okolice Ljubljane.
              Pisal se je Rak. Menil je, da bi šli pogledat, k je je Danilo. Dobili smo še četo
              Dobro oljcev in za vasjo Turjak počasi lezli proti Šentjurju. Še predno smo
              prekoračili cesto Škofljica–Velike Lašče je priropotalo iz smeri Lašče troje tankov.
              Obrnili so se proti gradu Turjak in začeli divje streljati. Ne samo da je bilo
              neznansko glasno, tudi bliskalo se je, kadar so iz gradu zadeli tanke. Mi smo se
              stiskali ob strani v neki kotanji. Ko je malo potihnilo smo slišali italijansko
              kričanje. Nekateri so razumeli njihov jezik in so trdili, da tanke vozijo Lahi,
              partizani pa jih od zadaj priganjajo. Medtem se je popolnoma znočilo in prišlo je
              povelje: nazaj na grad. Noč je bila čisto mirna. Zjutraj sem se malo ogledal. Skoraj v
              sredini dvorišča sem videl sveže izkopano,jamo. Kmalu so prinesli krsto. Pred krsto je
              stopal mlad, meni neznan duhovnik, za krsto pa brat, dr. Kožuh in dr. Zalokar.
              Slednjega sem poznal, ker je bil nekaj let pred tem sodnik v Višnji Gori. Po kratki
              molitvi in blagoslovu so ga pokopali brez ceremonij, kakršne so v navadi ob pokopu
              vojakov. Takoj za tem je bil zbor za skupino od 200 do 300 fantov. Povedali so mi, da
              so doma iz okolice Trebnjega. Ti fantje so bili zelo ugledni, postavni in
              samozavestni; čeprav niso bili v uniformah, so delali vtis, da med njimi vladata red
              in disciplina. Poleg cele vrste strojnic so imeli majhen top in rečeno mi je bilo, da
              je to protitankovski top. Po štetju so težko obloženi odšli z gradu na Zapotok. Takoj
              za tem je bil še en zbor za vse, saj nas je bilo toliko, da je bilo dvorišče popolnoma
              polno. Po dolgem preštevanju in računih so nas razdelili v čete in bataljone. Kam sem
              pripadal, se žal ne spomnim, vem pa, da je bil poveljnik moje čete že prej omenjeni
              študent Rak, vodnik pa brat Danila Capudra Jelo. Naj tu povem, kar sem pozneje po
              koncu bitke izvedel. Danilo je šel z vso prt1ja~o in fanti proti Turjaku, kakor je
              obljubil. Cisto blizu gradu pa je trčil v kolono partizanov, ki so šli proti Šentjurju
              ali Grosuplju. V kratkem spopadu in zmedi so pustili na cesti voz z nahrbtniki in
              bežali v zavetje gozda. Fante in verjetno tudi Danila je to prizadelo in začeli so
              izgubljati korajžo. Drug za drugim so odšli na svoje domove, kjer so jih polovili
              partizani in domala vse pobili. Kmalu popoldne se je začelo streljanje. Začele so
              padati granate iz težkih minometov, a veliko sreče niso imeli, ker so se šele učili;
              vsi streli so končali v okolici gradu. Postavili smo dva minometa na dvorišče in
              izstrelili nekaj strelov v smer, od koder so streljali oni. Zdi se mi, da je bil že
              prvi dan pretrgan vodovod. Pozabil sem omeniti, da se je, še ko smo stali v zboru, na
              dvorišču pojavila skupina okoli 10 mož, oblečenih v enaka oblačila zelene barve z
              nekoliko črnimi progami, kar bi v našem dialektu rekli rižasto. Ne bi mogel reči, da
              je izgledalo kot uniforma, saj so bile hlače pumparice, a vse je bilo enotno krojeno
              in lepo tudi. Postaven mož kakih 35 let je stopil na nekakšen zaboj in na ves glas
              rekel nekako tole: »Jaz sem kaplan Malovrh. Prihajam iz Zapotoka. Imel sem priložnost
              opazovati tisto množico več kakor 2000 fantov. So veseli in korajžni, prepričan sem,
              da bodo sposobni za vsako nalogo. Upam, da ste tudi vi enako pripravljeni na vse, jaz
              pa bom ostal z vami in delili si bomo usodo.« Takoj za tem je stopil na isto mesto mož
              kakih pet let starejši in bolj suhe postave. Dejal je: »Jaz sem profesor Petelin.
              Prišel sem med vas, da vam pomagam, kolikor morem, pri obrambi tega pomembnega gradu.«
              Povedal je še nekaj o borcih v Španiji, kako so dolgo junaško branili neki grad pred
              podobno druščino, kakor ga bomo morali verjetno tudi mi. Če so Španci uspeli, zakaj ne
              bi mi. Mene in verjetno še koga je iznenadilo, ker ni bilo več niti besede o naših
              mejah, o zaveznikih, če in kdaj se bodo pojavili na naši obali. Z vodnikom Jelom
              Capudrom sem se prav dobro razumel, pa sem ga vprašal, kaj je s tem. Rekel je, da bomo
              šli na zahod, a moramo čakati oddelek srbskih četnikov, ki marširajo iz Like. Ko
              pridejo, gremo skupaj naprej. Turjak pa je treba braniti, ker so tu zaloge hrane in
              municije, pa še bolnica bo tu, ker sta tu dva zdravnika. Odgovor me je precej –pomoril
              in pozneje sem izvedel, da je bilo dejansko tako zamišljeno, samo mi smo sramotno
              slabo branili našo trdnjavo.</p>

            <figure>
              <graphic url="slike_z_10/z_10_20.png"/>
              <head>Francka Ahlin – Liparjeva mati iz Dednega dola</head>
            </figure>
            <p>Drugi dan so že zgodaj začeli z obstreljevanjem. Še pred poldnevom je Jelo Capuder
              šel preko dvorišča, padla in eksplodirala je granata in ga ranila v debelo meso ene
              noge. Odnesli smo ga v bolnico, položili na mizo. Pristopila sta oba doktorja in nam
              zagotovila, da rana ni nevarna. Že tedaj je bilo okoli 10 ranjencev, večinoma
              ranjenih, ko so vlekli vodo iz vodnjaka, kajti to je bila edina voda za 800 ljudi.
              Mislim, da sem tedaj opazil tudi dve deklini, stari okoli 20 let. Pomagali sta nekaj
              na slami ležečim ranjencem. Ne vem, zakaj sta bili tam, vem pa, da po predaji nista
              bili zaprti z nami.</p>
            <p>Prihodnji dan sem šel hitrih korakov čez dvorišče. Bil sem že na drugi strani, ko je
              za menoj počilo in me vrglo v steno kakor kos papirja. Tudi mene so odnesli v bolnico
              in že med potjo sem čutil mokro v čevljih. Nekaj me je peklo v debelem delu noge. Tudi
              mene so potolažili, da bom zaradi te rane lahko še dolgo živel. Obvezali so me in mi
              dali merico grenke kave. Tedaj smo bili vsi žejni, ranjenci pa še bolj. Hodil sem brez
              palice, vendar me je motilo, ker sem moral ležati samo na eni strani ali pa na
              trebuhu. Mislim. da so isti dan partizani poizkusili srečo s tanki. To pot so
              priropotali sredi dneva in nekoliko bliže zidov. Pogodili so nekaj oken in ranili
              nekaj fantov, potem pa spet odšli. Takoj za tem so prišli poslanci na grad in ponudili
              začasno premirje. Nisem bil zraven, a govorilo se je, da nam ponujajo častno
              kapitulacijo in jamčijo življenje vsem, če odložimo orožje. Mislim, da se je to
              ponovilo dva ali trikrat, vendar nam niti na misel ni prišlo, da bi se vdali in menili
              smo, da lahko tako vzdržimo mesece, če bo treba. K temu so nas spodbujali tudi
              govorniki, saj smo vse dneve imeli obiske in eden najboljših govornikov je bil Karel
              Mauser, ki je pozneje napisal vrsto knjig, žal nobene o Tur jaku. Zelo dobro je poznal
              fašizem, nacizem in seveda komunizem, kaj hočejo in zakaj se moramo proti tem zlom
              upirati. Če pa je bilo še kaj časa, smo igrali karte in peli. Ob večerih, ki so bili
              dolgi in temni, smo imeli prave koncerte. Neki mlad fant gosposkega videza je od sile
              lepo igral klavir. Postavili so ga ob steno blizu notranjega okna, da smo igro lahko
              vsi slišali in občudovali, potem pa so se kosale skupine iz raznih krajev in pele lepo
              in glasno, da je odmevalo od gora. Tudi partizani so poslušali in menda je bilo v
              Laščah, ko sem slišal pripombo: saj vas je škoda pobiti, ker tako lepo pojete. Žal je
              bil to glas vpijočega v puščavi. Že poprej sem omenil, da so streljali s težkim
              orožjem na nas. Padalo je vse naokoli. Mislim, da gradu ni zadel več kakor vsak deseti
              strel. Dan pred kapitulacijo pa smo okoli četrte ure popoldne opazili spremembo. Zadel
              je prav vsak strel. Ze tedaj so porušili del zidu, ki je bil debel okoli dva metra in
              vdal se je obok v naši sobi. Na srečo je streljanje po eni uri prenehalo. Tisti večer
              nismo več dosti peli, bili smo zaskrbljeni, pa suha grla smo imeli, ker je bila merica
              vode vsak dan bolj skopa. Tedaj je bila dvanajsta ura za spremembo taktike v obrambi
              gradu. V tej noči bi morali dve skupini iti iz gradu in prepoditi topove. Ves čas
              obleganja so bila glavna vrata založena s skladovnico bukovih polen. Tretji večer
              obleganja je skupina kakih 60 fantov šla ven. Ne vem, kdo jo je vodil in kakšen je bil
              cilj. Poveljniku Raku je uspelo pridružiti tri iz naše čete, eden od teh je bil moj
              prijatelj Vinko Mehle iz Stare vasi. Obljubil nam je, da nam bo prinesel vode v
              steklenici, ki smo mu jo naprtili. Žal ni nič prinesel. Povedal je, da so šli v dolino
              v smeri Želimelj. Bili so tik ob potoku, slišali in vonjali so svežo vodo, do potoka
              pa niso šli, ker so pri njem taborili partizani. Razen tega meni ni znano, da bi kdo
              poskušal iti iz gradu ali bi prišel noter. Zadnje jutro na gradu se je začelo
              streljanje s prvo svetlobo in ni prenehalo do okoli desete ure. Granate so grmele brez
              presledka in niti ena ni zgrešila. V steni našega položaja je zazijala široka
              odprtina, in če niso delci granat, so pa kamni zadeli prav vsakega. Umikali smo se za
              druge stene v skladišču, za kupe moke in riža, hodili in plezali drug čez drugega,
              orožje pa pustili za seboj, saj nam je bilo samo v napoto. Nekako pol ure pred koncem
              je bil ranjen osemnajstleten mladenič, doma iz vasi Peč. Del bombe ga je zadel v nos.
              Bil je tik mene, pobral sem ga in nesel v bolnico. Žal je bila tam taka gneča, da ni
              bilo moč priti noter. Stisnila sva se v kapeli v kot, od nekega pomočnika pa sem
              izprosil obveze in sam obvezoval in tolažil prestrašenega mladeniča. Kakor hitro so
              topovi potihnili, so se že slišali predlogi: vdajmo se. Eni so tudi trdili, da so
              partizani že na strehi in da grad gori. V tem trenutku je prišel moj poveljnik Rak z
              mojim sovaščanom Jožetom Koščakom in že prej omenjenim Cenetom Mehletom. Imeli so še
              puške in divje so klicali: »Ne, ne, mi se ne predamo! Ni res, da grad gori! Če pa je
              kdo na strehi, bomo pa mi obračunali z njim.« Po nekem brunu so vsi trije splezali na
              streho, vihteli puške in na ves glas kričali: »Hura, juriš, četa v napad« in podobno.
              Nisem mogel drugega kakor občudovati peščico mladih fantov, nobeden ni bil velikan po
              telesu, ampak po neuklonljivem duhu. Na strehi niso našli nobenega partizana, a medtem
              so fantje že odmetavali drva od vrat in jih odpirali. Pritekla sta tudi poveljnik
              gradu Žerjav in kaplan Malovrh. Malovrh je tiho stal v kapeli, poveljnik pa prosil,
              naj se ne predajajo. Ves rdeč v obraz je potem, ko je že kakšna stotina šla ven z
              rokami gor, le odpasal pas in rekel: »Če tako hočete, pa se vdajmo,« in še sam šel
              ven. Medtem je prišel Rak s svojimi fanti s strehe ves obupan in prišel je s palico
              Jelo Capuder. Rak je menil, da kar naredimo, naredimo složno. Capudru je svetoval, naj
              ostane med ranjenci, a ta se je branil. Odšli smo ven in partizani so nam kazali
              naprej. Znašli smo se čisto spredaj. Dolgo smo čakali, na desni je stala vrsta topov.
              Takrat je bila tam gola planjava, sedaj pa je na tem mestu gozd. Okoli topov smo
              videli skupine italijanskih častnikov, eni so nas med tem čakanjem prišli pogledat in
              občudovat svoj uspeh. Partizani so jih prijazno pozdravljali, jim čestitali, segali v
              roke in celo objemanja je bilo nekaj. Dan je bil vroč in žeja je bila huda. Prišla je
              skupina prestrašenih žena. Prosili smo za vodo in ena je prinesla posodo vode, a
              partizan je že kričal, da ni vode za te pse. Rak ga je srdito zavrnil: »Dolžni ste nam
              dati vodo, posebno pa ranjencem, kako pa naj drugače hodijo!« Utihnil je in dobili smo
              merico vode, a kmalu zatem je prišla dvojica višjih in divje napodila žene. Prinesli
              so kupe vrvi in kose bodeče žice ter začeli povezovati najprej z žico dve roki ali
              dveh rok skupaj na vrv. Po urah čakanja smo šli proti Laščam. Takrat ob tej poti ni
              bilo dosti hiš in še tistih nekaj je bilo videti mrtvih. Šele na križišču ceste, ki
              pride iz Ribnice, je stal en sam debel mož, star vsaj 70 let ali več, in se na ves
              glas drl: »Smrt izdajalcem, smrt fašizmu!« in podobno. Moram poudariti, da je to bil
              edini človek civilist in še star zraven, ki je rekel žal besedo, vsem drugim sta se
              brala strah in pomilovanje na obrazu in so spoštljivo molčali. </p>

            <figure>
              <graphic url="slike_z_10/z_10_21.png"/>
              <head>Turjak – Pogled iz doline</head>
            </figure>
            <p>V Velikih Laščah ne daleč od železniške postaje je stala prostorna baraka in bila je
              enonadstropna. Razvezali so nas in spustili noter. Tu so bila stranišča in pitna voda.
              Jej, kako je bilo to dobro! Tudi smo se malo umili, saj smo bili po enem tednu prahu
              in bombardiranja umazani kakor pujski. Polegli smo in poizkušali spati, a ne tako
              partizani. Celo noč so kurili velike ognje, pekli pečenko, pili vino, peli in se
              veselili, poleg tega pa so venomer streljali v zrak, a ne vedno. Neki fant iz
              Dobrepolja je ta večer dobil kroglo v roko. Zjutraj sta se hrušč in praznovanje
              končala in s prvim dnem sem se hotel malo razgledati okoli sebe. Zvedel sem, da je bil
              zadnji dan smrtno zadet v glavo France Bajželj. Naenkrat sem zagledal dr. Zalokarja.
              Slonel je ob steni in v naročju pestoval skoraj prazen nahrbtnik. Bil je lepo oblečen
              v pumparice, nosil je klobuček in videti je bil kakor lovec. Takoj me je spoznal, se
              veselo nasmehnil in vprašal po nogi. Nogo sem že pozabil, saj sem se zdaj sekiral za
              glavo. Povedal je, da je dr. Kožuh tudi tu, ranjenci pa so ostali v gradu. Mislil je,
              da so že vse pomorili. To me je prestrašilo, saj tega ja ne bi smeli, to je zločin.
              »Seveda, seveda,« je kimal, »a ti ljudje ne spoštujejo nobenih pravil.« »In kaj bo z
              nami,« sem vprašal. »Tu in tam bodo komu prizanesli, večino pa bodo pobili,« je kakor
              prerok vedel, kaj nas čaka. Povedal je, da nam iz Zapotoka niso prišli pomagat, ker so
              že tretji dan odšli v Ljubljano. Tudi to me je na vso moč iznenadilo, nič podobnega
              nisem pričakoval. Prišel je avto, izstopilo je nekaj visokih glav. Pozornost je
              vzbudil mož, star 45 let, v lepi uniformi italijanskega častnika in v blestečih
              škornjih, na rami pa mu je visela ogromna pištola, le kje jo je staknil. Od daleč je
              izgledal kakor Mussolini. V dvorani je završalo: to pa je dr. Brilej. Stopil je na
              nekakšen oder, nas nekaj časa pozorno ogledoval, potem pa, ko se je nagledal, začel z
              zmerjanjem, očitanjem izdajstva, podlosti, žalitve naroda ipd. Kar naenkrat se je
              oglasil kaplan Malovrh, hotel nas je zagovarjati. Ves divji je dr. Brilej kar tulil:
              »Tiho mi bodi, ti umazana farška kurba, ali te pa pokončam kar tu vpričo vseh!« Seveda
              je utihnil. Če bi mu pokazal dokaz velik kakor Triglav, bi ga ta v svoji jezi in
              sovraštvu ne videl. In glej, kar kmalu zatem se je oglasil še dr. Kožuh. Očital je, da
              so ga odstranili od ranjencev, nje pa pustili same. Jej, kako je besnel dr. Brilej:
              »Zapri umazani izdajalski gobec, vsi tvoji grehi so nam znani, mi bomo obračunali s
              takimi, kakor si ti. Nič se ne skrivaj za svoje ranjence, mi bomo poskrbeli zanje
              tako, kakor zaslužijo!« Ves besen je nekam izginil, nikoli več ga nisem videl. Drugi
              tovariši pa so posedli okoli mize in začeli klicati imena po seznamu. Poklicali so vse
              častnike do vodnikov, poleg pa še dr. Kožuha in dr. Zalokarja, prof. Petelina,
              ranjenega Jela Capudra in kaplana Malovrha. Postavili so jih v kot barake, drugi pa
              smo se zvrstili mimo njih, povedali ime, priimek, naslov in v kateri enoti smo
              služili. Pozneje sem izvedel, da te informacije po mednarodnih predpisih tudi smejo
              zahtevati in nič več. Izpustili so tedaj vse duhovnike, bogoslovce in vsakega, ki je
              trdil, da je bil nasilno mobiliziran. Menim, da so tedaj izpustili okoli 200 fantov.
              Jaz sem sklenil, da ne bom lagal, saj je to greh in nemoško, in tako je storila
              večina, čeprav nas nihče ni učil, kaj naj rečemo. Popoldne so začeli poveljnike iz
              kota spet klicati in po dva in dva skupaj vezati z bodečo žico. Našteli smo jih 50. Ko
              so jih imeli sparjene, so jih začeli vezati na vrv in roke navzkriž, to pomeni, da je
              en par dal roko nazaj, drugi par pa naprej. Vsi nemi od strahu smo to opazovali,
              vedeli smo, da to pomeni odhod na streljanje. In glej, ti ljudje, ki so tako slabo
              organizirali obrambo Turjaka, so se obnašali sedaj kakor junaki, nobeden ni pokazal
              strahu, ponosno in kljubovalno so prenašali bolečine, ni besede pomilovanja od nikogar
              niti strahu, prej bi rekel, da so pomilovalno gledali mučitelje, češ najejte in
              napijte se naše krvi. Še pred nočjo so jih odpeljali proti železniški postaji in od
              teh 50 se je rešil samo Rak. Noč, ki je sledila, je bila tiha, praznovanje je bilo
              mimo. Dopoldne so nas poklicali iz barake, povezali dva in dva z bodečo žico in
              odpeljali na železniško postajo, kjer je čakal vlak in kakšnih deset živinskih
              vagonov. Zlezli smo noter in na vrata sta se usedla dva partizana, še mlada, v
              zgodnjih 20–tih letih in, po narečju bi sodil, doma iz okolice Blok. Bila sta prijazna
              in zgovorna. Povedala sta, da so v Grčaricah zajeli okoli 200 ta plavih, samih mestnih
              škricev, ki zaslužijo, da jih bodo pobili, mi pa da smo videti spodobni pobje in da je
              bil razlog, da smo šli k vaškim stražam, gotovo tehten. Če bi imela kaj govoriti, nas
              gotovo ne bi pobili. To smo seveda radi poslušali. Ko smo prišli v Kočevje, so nas
              izročili neki ženski enoti. Bile so same mlade frklje, lepo oblečene in še lepo so
              dišale. Že v vagonu sem si zrahljal žico, če bi se mi ponudila prilika, bi ušel.
              Zvezan sem bil s Cenetom, in ko sem mu to povedal, me je okregal, češ da ni lepo, da
              bi samo jaz odnesel kožo, skupaj moramo držati in zaupati v Boga, če smo vredni, nas
              bo rešil ali pa ne, enkrat itak moramo umreti. Tako modrovanje sem še dostikrat slišal
              v poznejših tednih. Pred dvonadstropno zidano zgradbo, verjetno šolo v prejšnjih
              časih, je bila voda in glej, naenkrat so prinesli kup vojaških posodic z žlicami in
              vsak je dobil mero juhe, ki je imela okus po repi, poleg pa vsak okoli 300 g težek
              hlebček dobrega kruha. Se razume, da je bilo to presenečenje in nas je spravilo v
              dobro voljo. Stražarji so bili s hrvaške strani, niso govorili po naše in niso bili
              strupeno sovražni. Imeli smo še kakšno liro in so nam prodajali cigarete, zvečer smo
              že poizkusili malo zapeti in to se je prihodnji dan še ponovilo. Silili smo v
              stražarje, naj nam povedo, kaj bodo napravili z nami. Zvedeli nismo nič. Ugibali smo,
              morda bomo šli v rudnik na delo, saj smo videli lokomotivo, ta pa rabi premog. Drugi
              dan popoldne so nas poklicali in napotili v leseno barako skoraj na vogalu ali čez
              cesto. Tu smo že spet šli mimo neke komisije, drug za drugim; najprej so ocenili
              čevlje in obleko. Kdor je imel kaj vrednega, so ga slekli, pustili bosega ali brez
              hlač, iz žepov pa so izpraznili prav čisto vse, tudi šibice, kresilo, cigarete,
              svinčnike, predvsem pa ure in denar. To nas je prepričalo, da čakamo na streljanje.
              Prostora je bilo dosti, ležišča v eno nadstropje in še kar čista, a korajža je upadla
              popolnoma. Polegli smo in večina se ni en teden niti obrnila. Samo ležali smo brez
              besede in zanimanja, kaj se dogaja okoli nas. Jaz sem vendar malo mislil, kako bi se
              dalo spraviti iz te zagate. Od prvega dne so vsak dan prišli v barako trije ali štirje
              s pištolami oboroženi partizani in poklicali po imenu par ali dva in že v baraki
              povezali ter odpeljali. Nobeden od teh se nikoli ni vrnil. Mislil sem, kaj če bi se
              spravili in po dva in dva skočili nanje, jim vzeli pištolice in korakali za njimi ven.
              Ceneta sem prvega pridobil za podvig. Malo nerad, a meni na ljubo bi šel še Jože
              Koščak zraven, tudi Jože Žgajnar bi poizkusil, a kje najti še štiri. Vsi po vrsti so
              odgovarjali, da se ne bojijo umreti, samo da nas čimprej postrelijo. Kam bi bežali in
              po kaj, smrti ne bomo ušli. Kakor hitro je človek rojen, je obsojen na smrt. Verujejo
              v Boga in posmrtno večno življenje, nikomur niso nič žalega storili, če jih ubijejo,
              bodo šli v nebesa. Saj v nebesa bi tudi jaz rad šel, ker sem bil v taki neprijetni
              situaciji. Celo pekel bi izgledal bolj privlačen kakor Kočevje ob tem času, ampak smrt
              bi le rad malo odrinil. Komaj sem dopolnil 21 let, pa naj se poslovim od tega sveta?
              Pa mati je leto poprej kupila veliko košenino na koncu vasi. Bila je hudo zapuščena, a
              s Francetom in Poldetom smo popravili pot, po kateri bi vozili gnoj gor in kosili bi
              dvakrat na leto. Lahko bi redili tri pare volov različnih starosti in za kmeta takrat
              ni bilo večjega ponosa kakor par lepih volov. Ja, pa France in Polde sta tik pred
              odhodom natočila več kakor 100 kg ajdovega medu, saj sem se ga najedel pred odhodom, a
              ko bi le še enkrat mogel pomočiti vanj težko zagozdo kruha in naravnost v usta, samo
              še enkrat. Jej, pa tam v smeri Police sem opazil deklino, za katero sem bil gotov, da
              je najbolj vrla in najlepša na celem svetu in jaz sem ji to tudi brez ovinkov povedal
              pač iz razdalje, ker sem se zavedal, da ljubezen do dekleta je ogenj, če se preveč
              igraš z njo, lahko povzroči tudi škodo. Če bi jo le enkrat mogel objeti in k sebi
              stisniti, ja, potem pa naj me počijo. Le kako bi tele bedačke obudil k življenju? Na
              misel mi je prišlo, da bi zažgal barako sredi noči, ko večina partizanov spi, par
              stražarjev bi upihnilo življenje tu in tam komu, a večina bi ušla. To bi nemara
              poizkusil, a kje dobiti šibice. S Cenetom sva pretaknila vse kote za primeren kos
              lesa, tudi tega ni bilo najti. Tudi sem imel dvome, bi li fantje bežali pred ognjem.
              Kaj pa če bi ostali na svojih mestih, zgoreli in jaz bi poleg obilice drugih grehov
              imel na vesti še umor vseh, ki bi pri tem izgubili življenje. Po dobrem tednu bivanja
              v tej baraki je prišel partizan in začel kričati: »Vsi ven pred barako!« Postavili so
              nas pred barako v vrste po dva in začeli vezati roke z bodečo žico. Vezala nas je
              okoli desetina mladih fantov, oblečenih v smučarske obleke. Vsi so bili videti mestni
              frkolini in vsi surovi. Mene so povezali s Cenetom. Poskusila sva sabotirati tako, da
              rok nisva držala tesno skupaj. Partizan je to opazil in se hudo razjezil. Neusmiljeno
              je oba obrcal, potem pa zvezal tako trdo, da sem jaz takoj zatem izgubil zavest in
              padel na tla. Še dodatno brcanje me ni oživilo, zato so popustili žico in mi pomagali
              na noge. Ko so vse povezali, so prinesli še vrvi in nas privezali še na vrv, to pot pa
              navzkriž, torej roke naprej, roke nazaj. Vedeli smo, kaj to pomeni, a na naše
              začudenje nismo zavili proti gozdu, temveč na glavno cesto proti Ribnici. Tedaj je
              pristopila železničarska brigada, to so res bili sami železničarji v svojih uniformah
              in ves čas so se obnašali spodobno, nobene kletvine ali brce, pač pa je desetina, ki
              nas je povezala, jahala na konjih včasih zadaj včasih ob straneh. Tepli so nas z biči
              ali pa brcali in zraven preklinjali s krepkimi kletvinami, kar jih premore naš jezik
              in še sosednji. Hoditi tako povezani in še sestradani je bilo od sile počasno in
              pogosto smo padali. Ravno to padanje pa sva s Cenetom izkoristila, da sva zrahljala
              žico, kar je omogočilo beg. Od Kočevja do Ribnice je menda malo čez 10 km, a mi smo
              hodili od jutra do mraka. Mračilo se je, ko smo videli v daljavi Ribnico, in
              priganjanje se je stopnjevalo, padanje pa tudi. Ko smo prešli Nemško vas, je bilo že
              prav temno. V Ribnici je bilo vse svetlo. Pri samotni kmetiji tik pred Ribnico je na
              levi strani bil nekak potoček ali kanal. Razmišljal sem, naj skočiva levo prek kanala,
              ker ga konj ne bo mogel preskočiti, ali stečeva desno okoli vogalov, kjer bi našla
              kritje, če bi streljali za nama. Odločili sva se za drugo. Nihče ni streljal za nama,
              tudi konj ni bilo. Obrnila sva se proti gozdu v smer Ilove gore.</p>

            <figure>
              <graphic url="slike_z_10/z_10_22.png"/>
              <head>Sedanji Turjak – Notranjost</head>
            </figure>
            <p>Medtem ko sem bil jaz na Turjaku, so trije moji bratje odšli z glavnino pod
              poveljstvom polkovnika Dežmana naprej. Povelje je bilo, da gredo tja nekam nad
              vrhniške hribe, noben pa ni vedel po kaj in zakaj. Šli so skozi požgano vas Želimlje
              in naleteli na partizansko zasedo. Pokanja je bilo dosti in tudi zmešnjave, a povečini
              so prišli skozi. Na Igu pa je kolona zavila na cesto proti Ljubljani. Nemška straža je
              zahtevala, da odvržejo orožje na kup in kolona je začela odmetavati orožje in šla v
              Ljubljano. Ko so bratje to videli, so se obrnili, češ k Nemcem pa ne gremo. Zadosti
              grdo je bilo, ker smo sprejeli orožje od Italijanov in se nam očita sodelovanje s
              fašizmom, z Nemci pa nikoli. To je storilo nad polovico fantov. Odšli so domov v
              veliko veselje matere, ki je ostala sama na kmetiji. V jeseni je dosti dela, kopala je
              krompir, žela ajdo in koruzo in odpravljala živino. France in Polde sta ji pomagala.
              Žal smo imeli soseda, ki ju je šel zatožit v Višnjo Goro. Prišli so in ujeli pri delu
              Franceta in Poldeta, en teden sta bila zaprta v Grosuplju, potem pa ju je rešil
              terenec iz Višnje Gore, ker je bil sovrstnik Franceta, ki so ga te prijateljske vezi
              rešile gotove smrti. Mož je še živ in lani sem ga obiskal in se mu za to plemenito
              dejanje zahvalil. Brata so poslali pod stražo v brigado v vas Metnaj pri Stični.
              Poveljnik ju je bil vesel, češ da take postavne fante hudo rabijo. Po telesu smo bili
              vsi velikani, skoraj dva metra visoki in močni ljudje. Pokazal jima je težke
              strojnice, ki jih bosta nosila, in položaje, kjer bosta spala. Dal jima je veliko mero
              riža, kuhanega kajpak. Po kosilu je bilo treba pomiti posodo v grapi pod vasjo. Ko sta
              končala, sta zavila v nasprotno smer proti domu. Medtem sem tudi jaz prišel domov in
              veselje je bilo veliko, posebno materino, saj je spet imela sinove žive in zdrave
              doma. Skrivali smo se po gosti goščavi čisto blizu doma in opazovali, kaj se doma in v
              vasi dogaja. Mami pomagati seveda nismo več poskušali, pa je bilo obupno težko
              gledati, kako je mati težko delala, mi pa gledali. Tudi so partizani vsaj dvakrat na
              teden prišli naokoli in vselej kaj odnesli. Vsi štirje smo pred vojno kupili nova
              kolesa, ker smo mislili, da denarja ni vredno hraniti. Ob zlomu Italije smo jih
              odpeljali k sosedu na podstrešje. Partizani so mater tako dolgo strašili in ji
              grozili, da jo bodo obesili kar v hiši na štangi, kjer se sušijo plenice, če so
              otroci, da so jo upognili in jim je pokazala, kje so bicikli skriti. Mi smo to par 100
              m stran vse slišali in v nas je pokala jeza, imeli smo puške in imelo nas je, da bi
              jih postrelili, a Lojze je bil odločno proti.</p>
            <p>Bili smo v večni nevarnosti, da nas ujamejo, in bile so težave s prehrano. Partizani
              so nam pokradli vse, kar je bilo kaj vrednega. Posebno so iskali mast, moko in med.
              Mati je to skrbno spravila v veliko lončeno posodo in zakopala v kopico gnoja ob
              štali. Primanjkovalo je kruha, pa lačni nismo bili. Preko noči je mati naluščila malo
              fižola in ga skuhala, zraven pa še malo jabolk in je šlo. Pričelo je deževati in
              pričakovati je bilo snega. Začeli smo misliti, kako bo, ko bo zapadel. Naši zavezniki
              so bili še v Rimu in prav nič se jim ni mudilo proti severu. Kaj bomo mi, v snegu nas
              bodo hitro izsledili, to pot pa gotovo ne bo nobene pomoči od nikoder. Pretehtali smo
              prav vse možnosti, našli pa nobene. Odločili smo se za Ljubljano in domobrance.</p>
            <p>Dogodki, ki so sledili, so mene vrgli v to pusto deželo Avstralijo, Franceta v
              Kanado, Ivan, ki je bil najstarejši in se je že nekaj let prej priženil v vas
              Plešivico pri Žalni, tako da vojnih časov ni delil z nami, je pred tremi leti umrl v
              Argentini star 86 let. Lojzeta in Poldeta so vrnili s Koroške, oba so ubili. Po
              pričevanju ubežnikov je Lojze pokopan v Teharjah pri Celju, Polde pa nekje v Kočevju.
              Menim, da bi se spodobilo, da bi svobodna, demokratična, neodvisna Slovenija zdaj
              povedala, kje in kako so izgubili življenje. Nobeden od nas treh, ki smo preživeli, ni
              odnesel iz domovine nič, nismo niti dostikaj imeli. Nam je tujina dala dosti več, kot
              bi nam kdaj dala domovina. Smo pa daleč vsak zase in nikjer ni tako lepo kakor v
              Dednem Dolu. Lagal bi, če ne bi priznal, da pogrešam gozdove, zelene hribčke naokoli
              pa tisti lepi, kristalno čisti potok, ki teče po dolini. Tu imam udobje in mir, ki si
              ga tam ne more privoščiti niti minister niti heroj. V neizmerno zadoščenje mi je tudi
              zavest, da sem storil, kar je bilo v moji moči, da bi odvrnil od domovine največjo
              nesrečo, ki ji je grozila, to je komunizem. Zavest, da se nisem pustil potegniti za
              nos, niti zvabiti niti prestrašiti komunistom, mi je in vedno bo v veliko zadoščenje.
              Počakal bom tu, da me pokliče neskončno modri Sodnik.</p>
            <p>Adelaide, 23. junija 1993</p>
          </div>
        </div>
        <div type="div2">
          <head>Druga zgodba – radi so ubijali</head>
          <docAuthor>Pavel Kogej</docAuthor>
          <div type="div3" subtype="intro">
            <head>Pripoveduje Tone Kastelic</head>
            <p>Tone Kastelic je preživel Turjak in se izognil povojnim pobojem domobrancev. Sedaj
              živi v Argentini, doma pa je iz vasi Predole, kjer se je rodil leta 1925. Naselje leži
              ob kočevski progi blizu Grosupljega nekako na sredi med Slivnico in Čušperkom. Proga
              se tu že vzpenja nad grosupeljsko ravnino po obronkih hribov Gradišče, Griči, Jelovec,
              Ostri vrh in Drenovec proti Zdenski vasi. Pod vasjo se razteza zamočvirjeno Radensko
              polje, s katerega se kot otok dviga hrib Kopanj s farno cerkvijo. Onkraj strmih
              gozdnatih hribov proti Turjaku pa se skrivajo komaj znane vasice Rožnik, Železnica,
              kjer so njive temno rdeče, Lipljene in Staro Apno. Če se danes podaš iz teh vasic po
              kolovozni poti v gozdove, boš kmalu naletel na tablo, ki z napisom opozarja na možnost
              srečanja z medvedom.</p>
            <p>Gozdnati hribi, skrite vasice in bližina Grosupljega so nudili idealne razmere za
              partizanske enote na tem področju. Tone Kastelic takole pripoveduje.</p>
          </div>
          <div type="div3">
            <p>Prvi aktivisti OF so se pri nas pojavljali že konec leta 1941, predvsem pa spomladi
              1942. Niso bili iz naših krajev. V manjših skupinah so nas obiskovali tudi partizani.
              Gledali smo jih z naklonjenostjo in jih imeli za našo osvobodilno vojsko. Radi smo jim
              pomagali. Toda naše simpatije so začele kopneti, ko smo izvedeli za prve umore
              slovenskih ljudi. Partizani in aktivisti OF so jih opravičevali, da so bili to
              izdajalci in še nekateri naši ljudje so na začetku govorili: »Nekaj je že naredil, kar
              tako ga niso ubili!« Niso si mogli predstavljati vse zločinskosti tistih, ki so
              partizansko gibanje vodili. Oči so se nam zares odprle šele, ko so se začele
              likvidacije v naši neposredni bližini. Ubili so Lojzeta Šemeta, občinskega tajnika iz
              Mlačevega. Vsi smo ga poznali kot razgledanega in poštenega moža. Bil je mlad, delaven
              in od vseh spoštovan. Kmalu je prišel na vrsto še njegov brat, ki je kmetoval na domu,
              kjer se je po domače reklo pri Tičarju.</p>
            <p>Kljub temu, da so partizani delali veliko propagando, da bi se jim mladi pridružili,
              ni šel v hosto nihče iz naše vasi. Poskušali so na razne načine. Kadar so se vasi
              bližale italijanske patrole, so mlajše moške odpeljali v hrib, češ, pobrali vas bodo
              in zaprli. Toda vedno smo se vsi vračali nazaj in nihče ni hotel ostati pri njih.
              Nazadnje so izbrali preizkušeno taktiko in nam pripravili prav umazano igro. V noči
              med 12. in 13. junijem so zaminirali in poškodovali železniški mostiček, pod katerim
              teče ozka cesta iz Račne v našo vas in naprej proti Slivnici. Prepričani so bili, da
              se bomo ustrašili italijanskih represalij in nas bo vsaj nekaj odšlo v partizane. Toda
              možje v vasi so se odločili, da ne bežimo nikamor in da vsi skupaj zbrani kar v vasi
              počakamo Italijane. Res so se kmalu pripeljali z oklepnim vlakom, preiskali bližnje
              hiše, zasliševali, nato pa moške naložili na vlak in odpeljali v kočevske zapore.
              Zasliševali so nas tri dni in silili k priznanju, da sodelujemo s partizani. Iz
              Kočevja so nas vklenjene peljali v ljubljanske zapore, kjer se je zasliševanje
              nadaljevalo. Poslikali so nas kot zločince kar s treh strani, nam dali številke, moja
              je bila 1942, in nas kmalu zatem odpeljali v internacijo. Najprej smo prišli v
              Treviso, kjer smo ostali do novembra, nato pa so nas premestili v mnogo slabše
              taborišče Renicci. Smrtnost je bila velika. Zmrzovali smo, saj je kot nalašč padel
              sneg, kar je redkost za ta del Italije. V tem in prejšnjem taborišču smo ugotovili,
              kaj pomeni dobra organizacija. Imeli pa so jo le komunisti in njihovi privrženci.
              Povsod so bili zraven, da so prišli do kakršnihkoli privilegijev, v internem vodstvu,
              v kuhinji, pri delitvi hrane in drugje.</p>
            <p>Ko smo bili mi v taborišču, so se začele konec leta 1942 in v začetku leta 1943
              ustanavljati vaške straže. Tako se je organizirala tudi postojanka na Kopanju. Naši
              ljudje so takrat postavili Italijanom pogoj, da nas vse izpustijo iz internacije.
              Aprila 1943 se je to res zgodilo. Starejši moški so po vrnitvi ostali doma, mladi pa
              smo se priključili vaški straži. Na Kopanju nas je bilo 17 in smo spadali pod večjo
              postojanko v Dobrepolju. Naš poveljnik je bil Franc Šobac – sijajen fant. V času
              velikih partizanskih napadov v marcu na postojanke vaških straž na Korinju, Ambrusu in
              drugje, smo se umaknili v Dobrepolje, potem pa se spet vrnili na Kopanj. Partizanov
              nismo napadali in tudi ni bil nikoli naš namen, da bi pobijali Slovence. Bili smo res
              dobesedno vaška straža, ki naj zaščiti naše ljudi. Tudi do simpatizerjev in aktivistov
              OF smo bili strpni, saj so bili vendar naši ljudje. Med njimi je bilo mnogo
              poštenjakov; bili so le drugačnega, največkrat proticerkvenega prepričanja. Za zgled
              bi omenil zgodbo o treh dekletih, ki naj bi delale za OF. Avgusta leta 1943 so jih
              Italijani odpeljali v ljubljanske zapore. Kdo jih je ovadil, ne vem. Naši fantje so
              rekli, da smo tu, da branimo narod. Takoj so odšli v Ljubljano kot delegacija in še
              isti večer dekleta pripeljali domov.</p>

            <figure>
              <graphic url="slike_z_10/z_10_23.png"/>
              <head>Eden turjaških stolpov</head>
            </figure>
            <p>Prišel je 8. september, dan, ko je Italija kapitulirala. Še nekaj dni smo ostali na
              Kopanju. Potem je prišlo povelje, da se pridružimo dobrepoljski postojanki. Imel sem
              občutek, da nihče ne ve dobro, kako naprej, še najmanj naši poveljniki. Po nekaj dneh
              smo se z zbranimi enotami preko Vodic podali proti Turjaku. Še danes mi ni jasno,
              zakaj nismo takrat razorožili Italijanov. Vso pobudo smo prepustili partizanom. Obenem
              pa smo tudi te pustili na miru, ker nam ni bilo do pobijanja. Zunaj gradu smo se
              zadrževali še dva dneva. Šele, ko se je začel napad, smo dobili povelje, da se vsi
              umaknemo v grad. Vsega skupaj se nas je zbralo okrog 700. Večina se je čutila v tej
              veliki trdnjavi varna, precej pa jih je imelo drugačne izkušnje in so se preko
              Zapotoka napotili proti Ljubljani. Ostali te možnosti nismo izkoristili, čeprav bi se
              prve dni dalo, ker smo zaupali poveljnikom. Ti so računali na pomoč od zunaj, ki pa je
              ni bilo. Le enkrat je nad nami zakrožilo letalo. Partizani pa so si krepko pomagali z
              italijanskimi topničarji. Ti so začeli rušiti grad. Zdi se mi, da so se že v soboto,
              18. septembra, partizani prebili v notranjost in zasedli grajske zidove. Priznati
              moram po pravici, da nismo bili preveč borbeno razpoloženi. Pri mnogih fantih sem
              opažal pravi odpor, da bi streljali na partizane. Čudna je bila narava naših ljudi:
              neradi so ubijali, obenem pa se niso prav nič bali smrti, ko so stali pred njo. Kar se
              ubijanja tiče, so bili partizani povsem drugačni. Ubijali so radi.</p>
            <p>V nedeljo je bilo našega odpora konec. Pokazala se je bela zastava in začela se je
              predaja. Pod gradom so nas postavili v vrsto in najprej pobrali vse, kar smo imeli
              vrednega pri sebi. Nato so nas navezali na tri vzporedne vrvi tako, da o begu niti
              pomislil nisi. Vrvi so imeli dovolj, saj je bila blizu grosupeljska tovarna motvoza in
              platna. Še danes imam občutek, da smo se obnašali zelo ponižno in vdano. Tako zvezane
              so nas peljali v Lašče in nas zaprli v skladišče kmečke zadruge. Tam so nas naslednji
              dan popisali in prvič zaslišali. Okrog 50 so jih kar tam postrelili. Prepričani smo
              bili, da to čaka vse. A bili smo povsem mirni. Neki partizan je med nami odkril
              svojega bratranca in ga vprašal: »Zakaj si tu, kako da si tu?« In ta mu je odgovoril:
              »Kje pa misliš, da bom, saj naša stran je prava.« Spet drugi je vzel v roke rožni
              venec in dejal: »To je naša rešitev!« Čez nekaj dni so nas z vlakom odpeljali v
              Kočevje, pozneje pa v Ribnico. Zaprli so nas v kasarno. Za večino zajetih je bila to
              zadnja postaja pred moriščem. Mladoletnike, ki še nismo dopolnili 18 let, med njimi
              tudi mene, so pustili pri življenju. Ne vem, če je to veljalo za vse. Iz Ribnice so
              nas lačne, utrujene in strte odpeljali v Grosuplje. Od tam so poklicali naše očete, da
              so jamčili s svojimi podpisi, da bomo čakali doma na morebitno mobilizacijo in da ne
              gremo nikamor drugam. Takrat pa se je že začela nemška ofenziva in partizani so
              izginili. Tri mladoletnike, ki so se pokazali iz kleti, kjer so nas imeli zaprte, so
              Nemci postrelili, ker so mislili, da so partizani. Mene so zajeli in ko smo se
              sporazumeli, kdo sem – med njimi je bil tudi koroški Slovenec –, so me uporabili za
              vodiča. Kmalu sem prišel srečno domov. Kljub očetovemu podpisu sem se odpravil v
              Ljubljano in se vpisal k domobrancem. Po kratkem vojaškem bivanju na realki – ravno v
              tistem času je bil v Ljubljani slovesen pokop kočevskih žrtev – so me poslali v
              Kočevje. Tu sem ostal do konca vojne kot telefonist. V tem letu in pol so partizani
              večkrat napadli Kočevje, vedno brez uspeha. V spominu mi niso ostali tako zelo srditi
              boji, ko je šlo včasih za las, kot dogodek v naši sobi mesec dni pred koncem vojne.
              Poslušali smo radio London, da smo bili na tekočem, kaj se dogaja na svetovnih
              bojiščih. Na lepem smo ta večer zaslišali po radiu sporočilo slovenskim domobrancem,
              naj se že vendar pridružijo partizanom, če se hočejo rešiti. Enega od fantov je to
              tako razjezilo, da je pograbil radijski aparat in ga treščil ob steno.</p>
            <p>In prišel je konec. Umikali smo se proti Ljubljani. Ko smo prišli do Lašč, smo
              zgubili zvezo z Ribnico. Dva sva šla pregledat linijo in ugotovila, da se umika tudi
              ribniška postojanka. Srečal sem poveljnika našega bataljona in vprašal, kam smo
              namenjeni. Odgovoril mi je, da v gorenjske ali koroške hribe. A tako, sem pomislil,
              spet nam pripravljajo Turjak. Če se že moram kje potikati, se bom raje po domačih
              gozdovih, ki jih dobro poznam, na Turjak pa nikoli več! Z umikajočo se vojsko sem šel
              še do Pijave Gorice, tam pa sva s prijateljem izginila. </p>
            <p>Po domačih hribih in gozdovih sem se skrival do avgusta. Čeprav so bile zveze slabe,
              smo vendar vedeli, kaj se dogaja. Najbolj pogumni, ki so se bili že rešili v Italijo,
              so se občasno vračali, da bi reševali skrivače. Po tej zvezi sva šla na pot tudi
              midva. Nekje na Blokah nas je bilo že šest, pri Rakeku pa je naša skupina štela že
              sedemnajst domobrancev. Ko smo v bližini Postojne iskali vodo, smo padli v partizansko
              zasedo. Rešili smo se brez izgub. Prebili smo se do Italije in pridružili našim v
              begunskem taborišču Treviso. Nadaljnja pot emigrantov pa je znana. </p>

            <figure>
              <graphic url="slike_z_10/z_10_24.png"/>
              <head>Petdeset let potem – Polica, oktober 1992</head>
            </figure>
          </div>
        </div>
        <div type="div2">
          <head>Tretja zgodba – grad je nepremagljiv</head>
          <docAuthor>Tine Velikonja</docAuthor>
          <div type="div3">
            <head>Pripoveduje Alojz Sterle</head>
            <p>Čeprav sem bil ob dogodkih na Turjaku star šele šestnajst in je od takrat minilo že
              petdeset let, se jih dobro spominjam, kot sploh vsega, kar sem doživel med drugo
              svetovno vojno. Nisem se potuhnil in nikdar prikrival, da sem bil tam, se pri Kočevju
              rešil z begom, bil domobranec in po čudni sreči preživel Teharje. Spomine sem nosil s
              seboj in v sebi, se pogovarjal z znanci in prijatelji, takim, ki so mi oporekali, pa
              rad zabrusil resnico. Največkrat pa sem te spomine obujal s tovariši pri železnici, s
              katerimi sem delal kot tovorni delavec. 25 let sem se vozil 6 dni v tednu med
              Ljubljano in Beogradom. Včasih smo obstali za nekaj dni in ko so prišli na vrsto
              partizani. bela in plava garda ter domobranci, zgodb ni bilo konca.</p>
            <p>Tistega dne, mislim, da je bilo 9. septembra, sem v gozdu vlačil tramove za soseda in
              ravno zapregal konja, ko so stopili predme. Nisem se jih ustrašil, saj sem jih
              spoznal, čeprav jih prej nisem videl. Bili so četniki, ki so se zaclnje tedne sukali
              po naših krajih in imeli stike z legional ji v Skocjanu. Ti so jim dajali hrano in
              morda tudi orožje. Ni jih bilo več kot deset. Kasneje sem odkril, da je bil eden od
              njih Franc Malovrh. Oblečeni so bili v brezhibne uniforme s kokardami na kapah in
              otovorjeni z nahrbtniki. Dva sta nosila kotel.</p>
            <p>»Fant, peljal nas boš na Turjak. Italija je propadla. Tam se zbirajo posadke.«</p>
            <p>Kotel so naložili na voz. Odpeljal sem domov na Gradež samo toliko, da sem naložil
              podnico. Nametali so nahrbtnike, sedli in se odpeljali v grad. Ni bilo daleč. </p>
            <p>Tam je bilo živo. Prihajale so skupine z vseh strani, peš in z vozovi. Odleglo mi je,
              ko sem zagledal Škocjance. Do večera so prišli vsi, tudi brat Jože. Ostal bom, saj
              drugega mi tako ne kaže. Zunaj bo vroče, pa kdorkoli bo prišel.</p>

            <figure>
              <graphic url="slike_z_10/z_10_25.png"/>
              <head>Delno obnovljeni Turjak</head>
            </figure>
            <p>Voz in konja so vzeli. Naslednje dni so z vpregami vozili municijo proti Zapotoku k
              podpolkovniku Dežmanu. Vedel sem zanj, saj je bil v stari Jugoslaviji komandant
              ribniškega garnizona. Nisem ga videl, da bi hodil v grad. Municije smo imeli dovolj. V
              skladišču je bila naložena meter in pol visoko. Nekaj je je bilo že od prej, ker je
              bila v gradu postojanka vaške straže in nekaj Italijanov, največ pa smo je zaplenili
              na razkrižju zgoraj na vasi naslednji dan ali dva. Tam smo postavili zelo močno zasedo
              proti Nemcem, ki smo se jih najbolj bali, bolj kot partizanov. Vedeli smo, da so dobro
              oboroženi in nas bodo pobili kot mačke, če ne bomo pazili. Namesto njih pa je zaseda
              ponoči pričakala italijansko divizijo, ki se je umikala po cesti iz ljubljanske smeri,
              in jo razorožila. Nismo jemali toliko orožja, saj smo ga imeli dovolj, ampak strelivo.
              Dobili smo tudi dva težka in nekaj lahkih topov. »Municije in hrane imamo za pol
              leta,« sem slišal neštetokrat.</p>
            <p>Škocjanske legionarje sem dobro poznal, saj sem zadnje mesece hodil tja v varstvo čez
              noč z ostalimi iz okoliških vasi, ki so imeli koga pri njih. Zdeli so se mi pravi
              vojaki. Ob napadu decembra 1942 so se dva dneva branili pred veliko močnejšim
              napadalcem in se niso vdali niti takrat, ko je začela goreti šola, v katero so jih
              stisnili. Franc Bambič in kasneje Franc Žlender – Žuraj sta kot poveljnika skrbela za
              red in disciplino. Niso se držali samo v vasi, ampak so patruljirali daleč naokrog,
              celo do Golega in Zapotoka. Ob njih sem se počutil varen.</p>
            <p>V gradu smo se namestili po kleteh. Mi smo si izbrali lutrovsko kapelo. Ker nas je
              bilo okrog 60, smo komaj našli prostor za vse. Takoj sem dobil puško. Vzel sem jo s
              ponosom in zadrego. Nisem znal streljati. Bil sem sicer krepak, slišal pa, da udari
              nazaj, če je ne držiš previdno. Zlezel sem prav na vrh in skozi lino poslal ducat
              strelov v zrak. Zdaj sem vedel vse. Ko bo borba, je itak bolj važno, da poka, kot da
              natančno meriš. Bil sem nestrpen in komaj čakal, kdaj se bom lahko izkazal.</p>
            <p>V nedeljo, 12. septembra, sem bil že v zasedi v gozdu nekje daleč proti Velikim
              Laščam. Zdaj smo vedeli, da so nam nevarni predvsem partizani. Nemcev še ne bo tako
              kmalu. Partizani se pripravljajo, da bi nas napadli. Nič nočejo slišati, da bi šli
              skupaj. Malo me je bilo strah, saj so se razširile govorice, da prihajajo na nas s
              tanki, vendar pa tega dne ni bilo nikogar.</p>
            <p>V ponedeljek, 13. septembra, so se pripeljali na dveh tovornjakih in kot zaščita peš
              ob cesti. Naša zaseda je bila dobro postavljena, v Žabjaku zraven smrečja. Po krajšem
              spopadu so partizani poskakali z vozil in zbežali. Nekaj je bilo ujetih. Zaplenjena
              tovornjaka so pripeljali v grad. Mene so pustili v gradu in sem samo poslušal, kako je
              bilo. Naša morala je bila na višku. Zdelo se nam je, da nam nihče ne more priti blizu.
              Hudo nam je bilo za Jožetom Bambičem, poveljnikom turjaške vaške straže, ki je v tem
              spopadu padel. Pokopali smo ga na dvorišču za grajsko kapelo.</p>
            <p>V grad je prišlo v nekaj dneh skoraj tisoč ljudi. Nekaj skupin je menda odšlo naprej
              proti Zapotoku. Ne zdi se mi, da jih je bilo toliko, kot govorijo številke. Vojakov je
              bila dobra polovica, ostalo pa civilisti, predvsem ženske in večji otroci, pa tudi
              starejši moški. Nisem jih štel, saj se nismo sprehajali kar tako in hodili po kleteh.
              Na dvorišče smo šli samo, če smo imeli opravke. Tam so v velikih kotlih kuhali hrano.
              Kar naprej smo vrteli kolo in spravljali vodo iz vodnjaka.</p>
            <p>Po ponedeljkovi zmagi smo namerno zapustili položaje v okolici. Nihče nas ni pregnal
              od tam. Pripravljalo se je na dež in so menili, da se bo težko braniti na prostem v
              mokroti. Le kdo bo skrbel za hrano in strelivo za tiste na položaju! Vsi smo se
              potegnili v grad, ki se nam je zdel nepremagljiv. Sam sem slišal Žuraja: »Če zasedejo
              Turjak, jim dam celo Jugoslavijo!«</p>
            <p>Zdaj pravijo, da nismo ravnali prav. Meni se je zdelo, da nas je veliko, samih pravih
              borcev, da smo dobro oboroženi in navsezadnje v trdnjavi z zidovi, ki so bili videti
              neprobojni. Kdo nam kaj more! Zakaj bi se zunaj izpostavljali zahrbtnim partizanskim
              strelom. Da le zdržimo nekaj tednov ali kaj, potem se bo že pokazalo. Prišla bo pomoč
              iz Ljubljane, mogoče pa Angleži z reške strani.</p>
            <p>Že v enem ali dveh dneh so se začeli partizani previdno približevati in streljati
              proti gradu. V začetku s težkimi mitraljezi, ki niso napravili posebne škode. Ni bilo
              prave borbe iz oči v oči, ne na začetku, še manj kasneje. Grad tega ne dopušča.
              Spodnjih oken sploh nismo branili. Zid je bil predebel in se ni videlo ničesar, pa
              tudi previsoko so bila. Če bi se povzpel nanje in zlezel skozi, da bi videl ven, bi jo
              hitro staknil. Zasedli pa smo zgornja okna s strojnicami, zlasti proti vzhodni in
              severni strani. Streljali smo bolj po pameti, saj so bili partizani v zaklonih in se
              niso kazali. Prvi dan napada so porabili tudi mene, potem pa so iskali in izbirali
              najbolj izkušene. Na položajih pri oknih ni bilo nikdar več kot petdeset borcev, pa še
              ti niso imeli kaj početi. To ni bil turški napad, da bi moralo vse na obzidje. Vznožja
              gradu se z oken ni dalo videti in smo zlasti ponoči metali tik ob zidu ročne bombe kar
              na slepo.</p>
            <p>Že prve dni je pred grad pripeljal tank. Legionarji so imeli pripravljene steklenice
              z bencinom in jih baje nekaj zmetali navzdol, zatem pa ročne bombe, da bi zagorelo.
              Tank se je hitro umaknil in nato streljal z varne razdalje natančno skozi prečno okno
              severnega stolpa pod grbom. Granate so zadevale nasprotni zid v zaklonišču, da je
              letel omet na vse strani. Med ljudmi, ki so bili zgneteni tam, je bilo nekaj strahu,
              pa nobene žrtve.</p>
            <p>Da gre zares, smo začutili šele, ko se je začel napad z minami, ki je bil čedalje
              bolj silovit. Samo v noči med sredo 15. in četrtkom 16. septembra so stražarji
              našteli, da je na grad padlo 370 min. Razbile so vso opeko na strehi, na dvorišču pa
              povzročile pravo razdejanje, zlasti okrog vodnjaka, ki je bil najbolj izpostavljen.
              Tam je bilo največ ranjenih. Izbirali smo predahe, da smo šli po hrano in vodo.
              Kuharji so kar vztrajali pri svojih kotlih, tam nekje, kjer so zdaj stopnice v
              dvorano. Z vodo pa je bilo hudo in smo z njo zelo varčevali.</p>
            <p>Pogajanja so se nam zdela jalov posel. Partizanski kurirji so prihajali z belo
              zastavico in smo jih spuščali v grad. Z nezaupanjem smo gledali skupino pogajalcev,
              med katerimi sta bila Žuraj in Paternost, in klicali za njimi: »Glejte, da nas ne
              boste predali!» Ko so se vrnili, so povedali vedno isto zgodbo. Partizanom so
              predlagali, da gremo vsak zase in napademo Nemce, oni pa so zahtevali popolno predajo
              in obljubljali amnestijo. Mi s škocjanskega konca komunistom nismo zaupali in nismo
              verjeli v njihove obljube.</p>
            <p>Nismo čutili, da smo brez pravega vodstva. Kot prava komandanta sta nastopala pred
              nami Žuraj in Malovrh, ki smo jima zaupali. Nista bila preveč navdušena za izpad in
              sta z njim odlašala, vendar smo tako mislili tudi ostali. Čemu bi zapuščali zavetje
              debelih zidov, založeni z vsem za dolgo, zunaj pa bi morali shajati samo s tistim, kar
              bomo nesli s seboj. Pa civilisti, ali jih bomo kar prepustili partizanom? Kaj bo z
              ranjenci? Kdor je imel svojega med njimi, je hotel ostati za vsako ceno. Kljub temu
              smo računali, da poskusimo priti ven v nedeljo, 19. septembra zvečer, če se ne bo do
              takrat kako obrnilo. Tudi ranjence bomo nosili s seboj.</p>

            <figure>
              <graphic url="slike_z_10/z_10_26.png"/>
              <head>Zunanjost Turjaka – Detajl</head>
            </figure>
            <p>Mene ni skrbelo in se nisem bal. Čutil sem, da nisem sam, da smo močni in do zadnjega
              dne nisem pričakoval, da se bo tako končalo. Ljudje so bili varno v zakloniščih; zdelo
              se nam je, da se bo nekako vse rešilo v naše dobro. Nismo glasno molili, hodili pa smo
              k mašam v grajsko kapelo. Ljudje iz našega konca smo zares živeli po veri, obenem pa v
              trdi resničnosti. Kako smo samo spoštovali nedeljo! Moja mama je že v soboto olupila
              krompir in ga namočila v vodo in nabrala solato, tudi kosili smo sveže prejšnji dan.
              Zdaj pa se nam je zdelo, da moramo racunatl samo nase.</p>
            <p>Nedelja, 19. septembra, je vse obrnila na glavo. Že navsezgodaj se je na Strmcu
              oglasil top velikega kalibra in težke granate so tolkle po zidu na vzhodni strani
              gradu. Zdaj tam zakrivajo pogled drevesa, takrat pa je bilo to tako od blizu, da bi
              lahko zalučal kamen in zadel. Zid je bil hitro prebit in zazijala je nekaj metrov
              velika odprtina. Ob njej se je podrl še strop, da so se videli zgornji prostori. Ni
              bilo več kot deset granat, pa so napravili tako škodo. Kasneje smo slišali, da so
              izstrelili vse, kar so imeli. Partizani niso poskušali vdreti skozi vrzel. Še vedno je
              bila visoko in imeli bi prehude žrtve.</p>

            <figure>
              <graphic url="slike_z_10/z_10_27.png"/>
              <head>Notranjost Turjaka – vhod v galerijo</head>
            </figure>
            <p>Ker je lutrovska kapela čisto zraven, smo se Škocjanci umaknili v sobe v južnem delu
              gradu pri glavnem vhodu. Bali smo se namreč, da bo prvo na vrsti naše zaklonišče. Po
              nekaj urah smo izvedeli, da so prišli partizani na neki način v severni stolp in da
              streljajo z mitraljezom po dvorišču. Ne da se jih pregnati. V tem so se zaslišal
              klici, da gori v bližini skladišča s strelivom in zares smo zaduhali dim. Če to
              zagori, bo grad zletel v zrak z nami vred.</p>
            <p>Tedaj so legionarju v naši sobi popustili živci. Doma je bil iz Malih Lipljen, komaj
              poročen, z mlado ženo in otrokom. Mislil je, da se bo tako rešil. Začel je vpiti:
              »Predajmo se, predajmo se!« Ne da bi koga vprašal, je na puško privezal rjuho in jo
              pomolil skozi okno na vzhodni strani. </p>
            <p>Vodstvo je izvedelo, kaj se dogaja. Prišel je Žuraj, poslušal, in izjavil: »Če je
              tako, pa se vdajmo! Rešili bomo civiliste. Za nas je to konec!«</p>
            <p>Partizani niso skušali prodreti v grad in so se držali v varni razdalji. Kako so
              tekli pogovori, ne vem. Že pred drugo uro smo z dvignjenimi rokami, brez orožja,
              zapuščali grad. Pri tem sem si mislil: »Skupaj gremo na pot, kot smo se skupaj borili,
              pa naj bo, kar bo!« Pred vhodom je že stal tank s topom, ki je meril na dvorišče.
              Peljali so nas pod grad. Vezali so nas po dva z žico, nato pa na skupno vrv tako, da
              smo eno roko imeli prosto. Ko smo odhajali v koloni navzgor proti marofu, smo videli,
              kako so na severni stolp napeljane lestve, zvezane med seboj in potegnjene do grajske
              line nad grbom. Tega se ni dalo napraviti od zunaj. Baje so bili zraven neki Dolenjci,
              ki so prišli v grad med zadnjimi. Imeli so polne nahrbtnike, ki jih ni nihče
              pregledoval.</p>
            <p>Grad ni padel vojaško, ampak z izdajo! Ni gorel, vsaj tako ne, da bi se videli
              plameni ali večji dim. Razdejali in požgali so ga naslednje dni.</p>
            <p>Zgoraj na vasi so nas vodili na travnik in tam pod Strmcem je vsa vrsta posedla.
              Stražarji nas niso pretepali, le ogledovali in zmerjali. Odganjali so svojce, ki so
              silili k nam s pijačo. Spominjam se ženske z otrokom, ki je jokala: »Pustite mi moža!«
              In odgovora: »Prej bi ga imeli doma. Zdaj je pa naš!«</p>
            <p>Tako zvezani smo čakali do večera, ko so nas v sprevodu gnali v Velike Lašče. Pri
              železniški postaji so nas razvezali in zaprli v silos ali skladišče. Šele kasneje sem
              izvedel, da so že na Turjaku spustili domov ženske in otroke, pa tudi nekaj starejših
              mož, kot tudi za usodo ranjencev. Zaprti nekje zgoraj v tistem poslopju tudi nismo
              vedeli, da že pobijajo, saj je pokalo kar naprej.</p>
            <p>Čeprav stoji grad komaj kilometer od naše vasi, sem vanj ponovno vstopil šele po 46
              letih, ko je bila blagoslovljena in posvečena grajska kapela.</p>
          </div>
        </div>
        <div type="div2">
          <head>Četrta zgodba – dan po vdaji</head>
          <docAuthor>Justin Stanovnik</docAuthor>
          <div type="div3">
            <head>Po pripovedovanju Škindrove Fanike z Gradeža</head>
            <p>Letos na binkoštno nedeljo se je ob enem od grobov za škocjansko cerkvijo zbrala
              manjša skupina ljudi. Okoli groba so gorele lučke, na njem pa so ležali trije veliki
              šopki belih in rdečih rož. Nenavaden kraj za tako praznovanje, bi pomislil tujec, ki
              ne pozna kraja in njegove preteklosti, če bi mu kdo povedal, da so se ti, ki sedaj tu
              molče in slovesno zrejo predse, zbrali za petdeseto obletnico birme. Nenavadno ali ne,
              tu so sedaj stali, že vsi v letih, trije nekdanji birmanci: Rudi, Franci in Marija. Od
              botrov je bila tam samo Marijina botrica, teta Fanika. Tista dva, ki sta vezala birmo
              Rudiju in Francitu, pa sta btla v grobu, pred katerim so sedaj stali. </p>
            <p>Pravzaprav sta bila tam davno toliko let, kolikor sta njuna duhovna varovanca nosila
              znamenje milosti, ki sta ga dobila pri birmi. Še ne polne štiri mesece po teh
              binkoštih, septembra 1943, so se v teh krajih namreč godile stvari, ob katerih je
              mnogo mladih ljudi izgubilo življenje. Med njimi sta bila tudi Rudijeva in Francijeva
              strica, ki sta ju otroka bila šla prosit, da bi jima bila za botra. Tam sta sedaj
              ležala, poleg njiju pa še tretji brat, Jože, najmlajši, ki takrat, pred petdesetimi
              leti, ni imel nobene botrske naloge. Kaj se je zgodilo tako nenavadnega, da je trem
              fantom iz Škindrove hiše na Gradežu pri Turjaku bilo vzeto življenje, še preden je
              kateri dosegel trideseto leto? In toliko drugim. Kaj se je zgodilo?</p>
            <p>Zgodil se je Turjak. Ko pravimo Turjak, se v mnogih ljudeh sproži vrsta slik, ki so
              si jih ustvarili z branjem ali poslušanjem, v drugih se zgodi bore malo. Mogoče se kdo
              spomni na neko davno šolsko uro: mnogim je Turjak samo ime nekega kraja. Vendar je
              Turjaku zagotovljeno posebno mesto v slovenski zgodovini. Zakaj Turjak ni samo kraj,
              kjer so se teden dni odvijali najbolj dramatični dogodki, ampak je znamenje, ki nam,
              če ga dobro premislimo, pripoveduje o neki zelo pomembni stvari: kakšne sile so si
              stale nasproti v eni največjih in najusodnejših vojn, ki jih je bil slovenski narod –
              v državljanski vojni. Na Turjaku se je jasno pokazalo, da je prav različni značaj teh
              sil poglavitni razlog, da so eni dobili in drugi zgubili. Različnost je bila v tem, da
              so eni napadali in da so se drugi branili. Če se potrudimo in ti dve besedi prav
              razumemo, se nam odpre, kaj je gnalo in nosilo ene in kaj druge. Ti, ki so se branili,
              so bili prav zato, ker so bili branilci, drugačni. Branilec hoče najprej in v prvi
              vrsti varovati in šele potem ubijati; poleg tega so ti branilci bili iz snovi, ki jo
              je izoblikoval nauk, ki ni puščal nobenega dvoma o tem, da je treba varovati vsako
              življenje. In čeprav je kruti vojni čas ta nauk postavil v drugačne okvire, je bil
              vendar v bistvu tu in je deloval v vsakem posamezniku in v skupini kot celoti. Ti, ki
              so napadali, pa so prav kot napadalci imeli pred sabo nekaj povsem drugega; v njih je
              bila uničevalna, rušilna sla. To že samo zase veliko pomeni, poleg tega jih že zdavnaj
              ni več dosegal klic nauka, ki ukazuje, da je treba človeka predvsem varovati. Na
              Turjaku sta se spopadli dve skupini, ki sta bili tako različni, kot sta bila različna
              pola, na katerih sta se organizirali: razlika med njima ni bila samo stvar zgodovine,
              ampak je segala v človeške možnosti sploh. </p>
            <p>Vse se je zgodilo pravzaprav v enem tednu, v tistem najbolj usodnem tednu med dvema
              nedeljama, med 12. in 19. septembrom 1943. V Gradu je bilo kakih sedemsto branilcev in
              vsak bi zaslužil, da se njegova zgodba opiše. Mi se bomo v svoji pripovedi omejili
              prvič časovno. Govorili bomo o zadnjih dveh dnevih, predvsem pa o dnevu neposredno po
              vdaji; omejili se bomo tudi vsebinsko tako, da bomo skušali osvetliti usodo tistih
              turjaških branilcev, ki so bili med obleganjem ranjeni, a bomo še te skušali zajeti v
              zgodbi enega od njih. O njem se nam je posrečilo zvedeti nekaj več, poleg tega pa ga
              že poznamo iz uvodnega prizora te pripovedi. Obudili bomo spomine, ki so nam po
              petdesetletju še živi, na Franceta Bavdka ali Škindrovega Franceta, ki je bil na
              Turjaku ranjen in tam, dan po predaji, 20. septembra, ustreljen. </p>

            <figure>
              <graphic url="slike_z_10/z_10_28.png"/>
              <head>Vaška straža v Škocjanu</head>
            </figure>

            <figure>
              <graphic url="slike_z_10/z_10_29.png"/>
              <head>Bratje in bratranci – Od leve trije Bavdkovi fantje z Gradeža: Jože (23), France
                (25), Leopold (29); Perhaj Ivan (21) iz Medvedjice in dva brata Zabukovec, Ivan (31)
                in Jože (33) iz Zabukovja; na desni trije Nučičevi fantje iz Velikih Lipljen: Alojz
                (23), Anton (25), Jože (31) – Vsi so bili ustreljeni na Turjaku ali v Laščah, razen
                Nučiča Jožeta, ki je bil ubit 1945</head>
            </figure>
            <p>Škindrovi fantje – pravzaprav samo Polde in France, Jože je šel naravnost na Turjak –
              so se na poti iz Škocjana, kjer so bili pri vaški straži, na Grad za trenutek ustavili
              doma na Gradežu. Bil je 9. september 1943. Ker se je dan že nagibal in se jim je
              mudilo, ni bilo časa, da bi jim mati kaj skuhala, ampak so po najkrajši poti krenili
              proti Gradu. Nekaj časa ju je spremljala sestra Fanika, a sta jo brata kmalu poslala
              nazaj, češ da bosta sama laže hitreje stopila, pa tudi ona bo bolj varna doma, ker se
              že noči. Tako so se ločili. Prve dni z Gradu ni bilo posebnih novic. Ljudje tja tudi
              niso dosti hodili, ker legionarji obiskov niso želeli. Po nedelji 12. septembra pa se
              je od tam prvič zaslišalo nekaj več streljanja. To je sprva iz dneva v dan, potem pa
              že iz ure v uro postajalo močnejše in gostejše. Vedno bolj je bilo jasno, da se med
              branilci in napadalci bije boj in da se, kakor so legionarji dolgo upali, ne bo mogoče
              izogniti spopadu.</p>
            <p>Streljanje iz pušk in strojnic in eksplozije minometnih min so napolnjevali prostor v
              trikotniku med Gradežem, Zapotokom in Osolnikom; včasih je bojna vihra butala in
              segala tja do Barja na eni in Lašč na drugi strani. V četrtek so ljudje v Gradežu, ki
              so napeto poslušali in po glasovih, ki so prihajali gor od Gradu, sklepali, kaj se tam
              dogaja, ugotovili, da je v boj stopilo nekaj novega. Takoj je bilo jasno, da so to
              topovi, a da z njimi streljajo novi zavezniki komunistov, tedaj seveda še niso vedeli.
              Vedeli pa so in se jasno zavedali, da se lahko slabo konča. Začeli so se bati. Poleg
              lukenj, ki so jih skozi debele zidove vrtale topovske granate, so jih skrbele še druge
              stvari: kaj bo z ranjenci; kaj če jim bo zmanjkalo vode; ali je, če pride do
              najhujšega, še mogoče narediti izpad ali pa so tudi poti v dolino proti Želimlju že
              zasedene.</p>
            <p>Ne da bi imeli natančnejša poročila – Grad je bil obkoljen in se ni bilo več mogoče
              prebiti do njega – so ljudje čutili, da se boj odvija vedno hitreje in da je stiska
              branilcev vse hujša. Zato se je zgodilo, kar se je v svetu, kakršen je bil tam in
              takrat, moralo zgoditi: v nedeljo sredi dopoldnega, ko se je bobnenje od Gradu
              stopnjevalo vedno bolj, tako da tega ljudje po vaseh niso bili več v stanju prenašati,
              ker so dobro vedeli, kaj pomeni za one v Gradu, se je sredi doline, ki pada v
              grosupeljsko smer, nenadoma oglasil zvon. Zvonilo je pri Materi Božji v Železnici, v
              cerkvici, ki je slab streljaj od škocjanske cerkve niže v dolini. Zvonilo je počasi,
              ni bil to plat zvona, a so ljudje v zvonjenju slišali nujo, kot da bi bil kdo tolkel
              po zvonu in klical na pomagaj. In so začele prihajati, po najkrajših stezah, skozi
              gozdove in senožeti, z Gradeža, s Sloke gore, iz Velikih in Malih Lipljen, iz Rožnika,
              iz Vodic in Zabukovja – ženske, stare in mlade, so prihajale z otroki in mala vaška
              cerkvica se je napolnila od vrat do oltarja in mnogo src se je zlivalo v eno prošnjo,
              v eno molitev in v en krik: O Bog, usmili se nas! Mati Božja, reši jih! Prepeli so
              mnogo pesmi, najbolj goreče in silovito pa tisto, ki se je takrat največ pela in so jo
              vsi dobro znali: Marija, pomagaj nam v vojskinem čas'! </p>
            <p>Ko je tam na oni strani Grad že gorel, ko so partizani s strehe že obvladovali
              notranje dvorišče in vhode, ko so bile odprtine v zidovih že tako velike, da jih ni
              bilo mogoče več braniti, so tu molili in prosili. Najbrž tega niso vedeli, a so v
              resnici prosili za čudež. Čudeža pa ni bilo. Zakaj ga ni bilo, se sprašujemo še danes.
              Mogoče je hotel Bog utrditi svoje ljudstvo. </p>

            <figure>
              <graphic url="slike_z_10/z_10_30.png"/>
              <head>Predvojni Škocjan</head>
            </figure>
            <p>Ko se je Fanika Bavdek ali Škindrova Fanika nazaj grede gnala v hrib proti Gradežu,
              jo je že od daleč zajelo vpitje, da je obstala: Vdali so se! Naši so se vdali! Če je
              prej hitela, je sedaj tekla, pa tudi druge žene in dekleta so tekle, mimo vasi dol
              proti Gradu. Ko so prišle do marofa, so zagledale prvi del naveze: ob dolgi, iz več
              kosov sestavljeni vrvi so bili z obeh strani z žico privezani fantje. Matere, žene in
              dekleta so begale ob vrsti in klicale in iskale svoje. Fanika je končno našla
              najstarejšega brata Poldeta. Kje je oče? Ne vem. Kje je Jože? Ne vem. Kje je France?
              Ranjen je. Kje. Na Gradu? Ne vem. </p>
            <p>Tu je bilo sedaj jasno predvsem eno: da sta tu dva svetova. Eni so se smejali in
              vriskali, pa tudi vpili nad temi, ki so tam stali zvezani, jih tepli in se jim rogali.
              Drugi pa so tiho jokali; tako je bilo hudo, da niso še jasno doumeli, kaj se je
              zgodilo; samo tam so stali, pogledovali proti svojim in jokali. Potem pa jih je
              nenadoma obšlo, da svojih, tako zvezanih in žaljenih, ne smejo več gledati. Počasi so
              se začeli obračati in odhajati. Kateri od njih se je še ustavil in šel nazaj, a je
              tudi on spoznal, da je to preveč, in nazadnje še sam odšel. Tako so oni v vrsti
              večidel ostali sami prav do večera, ko so jih začeli, privezane na vrvi, voditi proti
              Laščam. </p>
            <p>Tudi Fanika Bavdek se je vrnila domov na Gradež. Pot ni dolga, z nočjo je bila že
              doma. Od Gradu gor je prihajal hrup mitinga: harmonika, vriski, smeh. Hodila je okoli
              hiše, znotraj ni vzdržala. Potem pa, šlo je že na polnoč, prideta dva partizana, doma
              nekje od Turjaka. Prišla sta ji povedat, da je France hudo ranjen in naj hitro gre na
              Turjak. Ali ju je France prosil, da to naredita, ali sta to storila sama od sebe,
              danes nihče več ne ve, a je vendar njuno dejanje rahel in ganljiv plamenček v viharju
              zmagoslavnih strasti. </p>
            <p>Fanika se je takoj odpravila na Grad. Ko je prišla tja, je precej videla, da je
              prišla med ruševine, objel jo je vonj po ožganem, nekateri leseni deli so še goreli.
              Plameni so dovolj osvetljevali okolico, da so se videli še zadnji prizori veselja.
              Vendar je hrup začel počasi ugašati. Ranjence so med tem bili prepeljali ali prenesli
              v graščinsko poslopje pod Gradom. Fanika je stopila v podolgovat prostor in tam, prav
              pri vratih, zagledala Franceta. Takoj se je videlo, da je hudo ranjen; dobil je več
              strelov skozi trebuh. To se je zgodilo že zelo pozno, ko so bili partizani že na
              strehi in obvladali hodnik, na katerega si moral, če si hotel iz sob, ki so se že
              podirale in gorele. France je skočil prvi in takoj zavpil, da je zadet. Nato so na
              hodnik skočili ostali fantje in ranjenca toliko zaščitili, da so ga lahko odnesli v
              ambulanto, kjer ga je obvezal dr. Kožuh, ki je tam skrbel za ranjence, ki jih je bilo
              vedno več. Čeprav je bil France močno ranjen in je kri že silila skozi debele obveze,
              ni tožil in stokal, samo žejen da je, zelo žejen, on in ostali, zato naj Fanika gre
              domov in skuha veliko, zelo veliko čaja in ga nemudoma prinese na Grad. Sestra je še
              opazila, da vsi niso bili tako hudo ranjeni in da bi kateri, če bi se potrudil, še
              lahko pobegnil. Razlog, da tega ni nihče poskušal, je bil v glavnem ta, da so
              partizani ranjencem obljubljali, naj samo malo potrpijo, da jih bodo, brž ko bo
              mogoče, spravili v bolnico. Potem je odšla.</p>
            <p>Doma je materi naročila, naj napolni s čajem vse steklenice, kar jih je v hiši. Potem
              pa je naredila še neko pot. Šla je v Škocjan v župnišče, kjer je bila na počitnicah
              Kati Breznik, sestra bogoslovca Breznika, ki ga je bila opazila med ranjenci v tisti
              hiši pod Gradom. Breznik je za to ni prosil: to je storila sama od sebe, ker sta si
              bili s Kati dobri. Breznika je poznala vsa fara. Ljudje so vedeli, da je doma z Brda
              pri Lukovici, da je končal 4. letnik bogoslovja in da je v škocjanskem župnišču zato,
              ker ne more domov na počitnice. Ko je po 8. septembru vse šlo na Grad, je šel z njimi
              še on. In tam ga je zadelo, ko je skrbel za ranjence. Obenem je v Škocjanu Fanika še
              poskrbela, da so obvestili tudi nekatere druge ljudi, ki so imeli na Gradu ranjene
              sorodnike. Potem sta s Kati šli nazaj na Gradež, si naložili steklenice s čajem,
              kolikor sta jih mogli nositi, s sabo pa vzeli tudi nečaka Rudija, ki mu je bil, kakor
              vemo, France ne samo stric, ampak tudi boter. Fantu je bilo na Gradežu tako všeč, da
              je tam preživel cele mesece. Obenem pa se je spomnila, da France leži na golih deskah
              in da bi mu prav prišla blazina, zato je vzela eno s postelje in jo dala Rudiju, naj
              jo vzame s seboj.</p>
            <p>Ko so prišli v sobo z ranjenci, so Fanika, Kati in Rudi našli prostor že dosti bolj
              poln, kot ga je Fanika malo prej zapustila. Tu so bili ljudje iz Zabukovja, Malih
              Lipljen in od drugod in pomagali ranjencem, kolikor so mogli in kakor so znali. V
              prostoru sedaj ni bilo nobenega partizana, ne stražarja ne koga drugega. Stražar je
              bil samo zunaj pri vratih. Največji revež med ranjenci je bil Bajžljev Marjan iz
              Grosupljega, ki je bil tako prizadet, da se sam ni mogel niti ganiti. Njegovo zgodbo
              moramo omeniti, da nam bo jasna neka okoliščina, ki se bo pojavila v nadaljevanju te
              pripovedi. Marjan se ni mogel premakniti, a bi nujno moral ven. Ker Fanika sama tega
              ni mogla urediti, saj, nevajena tega dela, sploh ni vedela, kako naj se stvari loti,
              ji je prišla na pomoč Kati. Tej je šla stvar z ranjencem bolje od rok: ko ji je še
              Fanika pomagala, da se ju je ranjeni oklenil, jima je uspelo, da sta ga spravili
              pokonci in da ga je Kati lahko odpeljala. Pomembno pri tem je to, da se je Kati zaradi
              tega opravka tam zadržala dlje kot drugi.</p>

            <figure>
              <graphic url="slike_z_10/z_10_31.png"/>
              <head>Bogoslovec Lojze Breznik</head>
            </figure>
            <p>Tedaj se je namreč zgodilo nekaj, kar je jasno in zlovešče napovedovalo nadaljnji
              potek dogajanja. Ko je Fanika pomagala Kati spraviti ranjenca iz prostora, je hotela
              nazaj k bratu, a ji stražar pri vratih tega ni dovolil. Ko je tako tam stala, ne
              vedoč, kaj naj naredi, se med vrati pojavi mali Rudi in ves iz sebe in očitno zaradi
              nečesa silno vznemirjen nepremično gleda teto. (»Gleda me s tistimi svojimi rjavimi
              očmi, da tako še nisem videla človeka gledati.«) Potem smukne mimo stražarja, zgrabi
              teto za roko in jo vleče proč, da ju oni pri vratih ne bi slišal: Teta, saj bodo vse
              pobili! Fanika: Tiho bodi, kaj le govoriš. Rudi pa stoji tam, maha z rokami in se
              ozira proti vratom: Teta, saj sem slišal. Sam sem ga slišal, ko je rekel: Spravi te
              ljudi ven, potem pa začni streljati!</p>
            <p>Kljub grozljivemu okolju Fanika tega ni mogla verjeti. Nekaj časa sta se z Rudijem še
              tam zadrževala in zaman skušala priti v prostor z ranjenci, potem pa sta poiskala prvo
              gozdno stezo proti domu na Gradež. Komaj se steza prevesi čez rob, ki preprečuje
              neposreden pogled od tam nazaj na marof in grad, zagledata, kako jima dol od vasi
              nasproti prihaja mati, ki se je namenila, ker od skrbi doma ni več strpela, da
              pogleda, kaj se dogaja na Gradu. Morda pa bi šla celo v Lašče, kamor je slišala da so
              bili odpeljali moža in oba sinova, Poldeta in Jožeta. Malo so med potjo govorili.
              Povedali so si, kaj se je med tem zgodilo, kaj je po vsem mogoče pričakovati in kaj bi
              se kljub vsemu dalo še ukreniti. In tam, na tisti stezi, so tudi zvedeli, kako se je
              nazadnje vse zgodilo.</p>
            <p>Novica je prišla v dveh sunkih. Najprej sta prišla od Gradu gor oče in mati iz
              Zabukovja, ki ju je Fanika prej videla na Gradu pri ranjenem sinu. Že po hoji se jima
              je videlo, da prinašata nekaj hudega. Žena, ki je prihajala, je Škindrovo mater dobro
              poznala. Ustavila se je pred njo in rekla: »Neža, kar domov pojdi sedaj. France je že
              mrtev. Vsi so mrtvi, nobenega ni več.« V tem je prišla že tudi Breznikova Kati. Z
              ranjencem, ki ga je bila peljala ven, se je toliko zamudila, da je, ko se je z njim
              vračala, vse videla. Vsak od ranjencev je moral iz prostora. Ko se je pokazal na
              vratih in stopil na prvo stopnico, je partizan, ki je tam stal, dvignil revolver in ga
              ustrelil v glavo. Drug za drugim so tako padali v kotanjo pod stopnicami. Prvi je
              prišel na vrata France. Na trebuh, kamor je bil ranjen, je stiskal blazino, ki mu jo
              je bil prinesel Rudi. Bil je že tako oslabel, da se je hkrati, ko se je prikazal, tudi
              zgrudil. Ker partizan ni vedel, kaj naj naredi, zavpije eden okoli stoječih: »Stisni
              ga, kaj se bo martral!« Tako so ga ustrelili, ko je bil že na tleh. </p>
            <p>Bogoslovec Lojze Breznik pa se je takole poslovil od sestre Kati: »Lepo pozdravi
              gospodinjo v škocjanskem župnišču. Lepo me je sprejela in prijazno stregla. Kati,
              midva pa se vidiva, kaj ne? Tam gori.«</p>
            <p>Poleg Lojzeta Breznika so med turjaškimi ranjenci ustrelili še dva bogoslovca,
              Matevža Krmelja in Jožeta Logarja. Oba sta bila Gorenjca, prvi iz Stare Loke, drugi pa
              iz Vodic nad Ljubljano, in oba sta se znašla na Turjaku, ker sta bila na počitnicah na
              Dolenjskem, eden v Račni, drugi pa v Dobrepolju. Med bogoslovce lahko štejemo še
              četrtega, abiturienta Jožka Klopčiča iz Vrhpolja pri Moravčah, ki se je že bil vpisal
              na teologijo; tudi njega je tisti čas zalotil na počitnicah na Dolenjskem.</p>
            <p>Glede števila turjaških ranjencev so navedbe različne. Knjiga Svoboda v razvalinah
              (F. Grum in S. Pleško, Cleveland 1961) pravi, da je bilo ob predaji v Gradu 36
              ranjencev, ljudje pa so ob prekopavanju našli 28 trupel. Kaj se je zgodilo z ostalimi,
              knjiga ne pove. Mogoče so bili le laže ranjeni in se jim je zdelo bolj pametno, da se
              uvrstijo med tiste, ki so jih potem peljali v Lašče in naprej v Ribnico in Kočevje. Za
              nekatere se je ugotovilo, da so res tako naredili. Pobegnil je, tudi to beremo v
              omenjeni knjigi, Ludvik Hren, ki je pozneje postal domobranski oficir.</p>
            <p>Pobite ranjence, ki so ležali pod stopnicami na kupu, so prepeljali na turjaško
              pokopališče in jih tam zasuli v skupen grob. Od nekod so pripeljali lojtrski voz in
              komaj je mogoče verjeti, da so vse spravili na pokopališče z eno vožnjo. Vse se je
              moralo zgoditi prav kmalu, ker ljudje, ki so bili tam, pripovedujejo, da je še
              precejšen del poti tekla kri z voza na cesto in dalje v kanal.</p>
            <p>Ko so zvedeli za Francetovo smrt, so se Škindrovi odpravili domov na Gradež. Na srce
              jim je legla žalost in slutnja še hujšega. Tudi domača hiša jim skrbi ni odvzela, prej
              jim jo je večala. Vsa vas je bila na nogah. Ljudje niso vedeli, kaj naj naredijo. Vse
              je bilo iz uma. Naslednje jutro je Škindrova mati šla v Lašče, da poizve, kaj je z
              možem in Poldetom in Jožetom. Ker je ni hotelo biti domov, se je proti večeru Fanika
              odločila, da stopi pogledat, če se morda le ne vrača. Ni hodila dolgo, ko je
              zagledala, kako prihajata gor po stezi, oče in mati. Ko so se sešli, mati ni rekla
              ničesar, oče pa se je za trenutek ustavil pred hčerko in, ne da bi dvignil glavo,
              rekel: »Ob vse smo. Sedaj smo ob vse.« Nato so se trudno vsi obrnili v breg. Vse je
              bilo še tako blizu, da niso mogli še prav razumeti, kaj se je zgodilo. Samo to so
              čutili, da se je v njih odprla velika praznina, in tudi to so tedaj že vedeli, da se v
              tej praznini zgubljajo vsi človeški glasovi.</p>
            <p>V Laščah sta Škindrov oče in Škindrova mati, ki je prišla tja ravno še pravi čas, še
              enkrat in zadnjič videla svoja sinova. Bil je torek, 21. septembra 1943. Od množice
              ujetih – bilo jih je nekaj več kot šeststo – so izbrali šestdeset in jih, kot vedno,
              privezali z žico na dolgo vrv. Potem so jih peljali čez progo v plitko dolino za
              postajo. Od tam so se potem zaslišale strojnice. Tako se je zgodilo, da je bila
              Poldetova in Jožetova zadnja pot tako speljana, da sta se še enkrat videla z očetom in
              materjo. Ali so si kaj rekli? Ne, ne oče ne mati nista nikoli omenila, da bi si bili
              kaj rekli.</p>
            <p>V zimi med triinštiridesetim in štiriinštiridesetim so po vaseh v škocjanski fari
              poleg drugega dela imeli še enega: zbijali so krste. Pri Škindrovih so naredili tri.
              In potem so, meseca maja, ko se je bila naredila že prava pomlad, šli odkopat svoje
              ljudi, najprej v Lašče, potem pa še na Turjak. Vse so prepeljali na domače pokopališče
              ali, kakor pravi Škindrova Fanika, »vsi so prišli domov«. Pokop na škocjanskem
              pokopališču je bil zelo preprost.</p>
            <p>Župnik in kaplan sta krste pred cerkvijo najprej sprejela, tako da sta nad njimi
              molila. Potem pa so jih znesli v velik skupen grob; ker jih je bilo veliko, so jih
              položili v dve vrsti v višino. Duhovnika sta nad njimi prebrala besede, ki jih Cerkev
              ob takih priložnostih zapoveduje prebrati. Pogrebci so čakali, da so ljudje odšli in
              nato začeli počasi zasipati. Najprej so kepe votlo udarjale ob krste, potem pa so
              glasovi postajali vedno tišji. Ljudje niso več veliko jokali; to je bilo že zdavnaj in
              obilno opravljeno.</p>

            <figure>
              <graphic url="slike_z_10/z_10_32.png"/>
              <head>Marijina cerkev v Železnici – Pogled s škocjanske strani</head>
            </figure>
            <p>Na višinah okoli pokopališča so na robovih gozdov stali v zasedah domobranci: četa
              ali dve. Gledali so dol na pokopališče in opazovali, kaj se dogaja. Čudno, pomisli
              človek, tam so stali, tako blizu, in niso vedeli ... Česa vsega tedaj niso vedeli!</p>
            <p>Sedaj je vse to že zelo daleč. Čas se je odmaknil v preteklost za pet desetletij ali
              za pol stoletja. Iz te razdalje je potankosti že težko razločiti, vedno bolje pa se
              vidi celota. In se vprašamo: Kako to, da je prišlo do tega poraza? Pred tem vprašanjem
              ljudje obstanejo in ne odgovorijo takoj. Potem pa, ko odgovorijo, hočejo biti jasni:
              Premalo so bili pogumni. Ne bi se smeli zapreti v Grad. Potem pa dostavijo, kakor da
              bi bilo to bistveno: Niso bili krvoločni. Ko bi bili taki, kot so bili oni drugi, bi
              bili zmagali. »Takih, kot so bili naši komunisti, pa ni bilo nikoli nikjer«. </p>
          </div>
        </div>
      </div>
      <div type="div1">
        <head>Grčarice</head>
        <div type="div2">
          <head>Padec Grčaric</head>
          <docAuthor>Janez Grum</docAuthor>
          <div type="div3">
            <p>Poraz četniške postojanke v Grčaricah po tridnevnih bojih od 8 do 10. septembra 1943
              je bil za demokratične in protikomunistične Slovence hud udarec in velik neuspeh v
              odporu proti komunističnemu terorju in nasilju. he doma v Sloveniji in nato po svetu
              nismo veliko govorili in pisali o tem porazu. Najbrž zato, ker mu je devet dni kasneje
              sledil številčno veliko večji poraz vaških stražarjev na Turjaku. V Grčaricah so
              partizani dobili v roke blizu 200 četnikov, na turjaškem gradu pa se je partizanom
              končno vdalo čez 700 vaških stražarjev in z njimi vred več kot 50 civilistov, med
              njimi 26 duhovnikov in bogoslovcev. In na Notranjskem sta v tistih dneh partizanski
              brigadi (Šercerjeva in Gradnikova) v napadih na posamezne postojanke zajeli čez 500
              vaških stražarjev, uporabljajoč pri tem italijanske topove.</p>
            <p>Namestitev Dolenjskega četniškega odreda (imenovanega tudi Centralni) v Grčaricah je
              zamislil in odredil generalštabni major Karel Novak, ki ga je konec 1. 1941 general
              Draža Mihajlovič postavil za poveljnika Jugoslovanske vojske v domovini. Tega je za
              poveljnika VJvD na jugoslovanskem ozemlju postavila begunska vlada v Londonu. Omenjeni
              četniški odred se je od zgodnje pomladi do junija 1943 zadrževal v bližini Rovt nad
              Logatcem in tam narasel na 80 mož. Sredi junija se je podal mimo Vrhnike čez Barje v
              Iško vas. (Ne na Krim!) Most čez Ljubljanico pri Podpeči je kljub italijanskim stražam
              ponoči brez ovire prekoračil, ker je v maju odred dejansko postal legaliziran, kar pa
              je le počasi postajalo znano. V Iški vasi se je odredu pridružilo nekaj novih članov
              iz Sokolske legije ter aktivnih oficirjev, zapustilo pa ga je 8 ali 9 oficirjev, ko so
              zvedeli za Novakove stike z Italijani. (Vaške straže Ig, Tomišelj in Rudnik so na
              njihovo prošnjo tem oficirjem pomagale priti nazaj v Ljubljano.) Sredi julija je
              četniški odred odšel na Dolenjsko in se nastanil v gradu Otok, vzhodno od Novega
              mesta. To postojanko je četnikom določil general Gambara, poveljnik XI. italijanskega
              korpusa v Ljubljani. Na Otoku je k odredu pristopilo le nekaj čez 100 legionarjev.
              (Okrog Novega mesta so se vaške straže imenovale Legija smrti.) Četniški odred je s
              tem narasel na 200 mož. Zadnje dni avgusta se je odred premaknil do kočevske železnice
              in doživel 3. septembra pri Ortneku napad Tomšičeve brigade. Napad so četniki odbili,
              pri čemer je sodelovala tudi vaška straža Sv. Gregor. Še isti dan so po stanskih poteh
              četniki prišli v Grčarice, ki leže severozahodno od Kočevja. Sicer pa je bil dohod do
              te skoro izpraznjene kočevarske vasi najlažji iz Dolenje vasi. Seveda se je takoj po
              svojem prihodu v Grčarice odred začel utrjevati, in to v dveh stavbah zraven cerkve
              ter tudi to vključil v utrjeni prostor.</p>

            <figure>
              <graphic url="slike_z_10/z_10_33.png"/>
              <head>Pokop junakov iz Grčaric – Domobranci spremljajo pokojne na pokopališče v Hrvači
                avgusta 1944</head>
            </figure>
            <p>Major Novak je v svojem načrtu imel zamisel širše četniške baze, ki bi jo zgradil s
              pritegnitvijo srbskih četnikov iz Like. Tako bi bila ta baza v stalnem stiku z liškim
              četniškim odredom in bila bi na črti Ljubljana–Reka. Pri tem je Novak močno računal na
              zavezniško izkrcanje v severnem Jadranu.</p>
            <p>Ker v mesecih pred septembrom 1943 Novak ni dobil dva tisoč zahtevanih vaških
              stražarjev za svoj odred, ki mu jih je bila obljubila Slovenska zaveza, se je zadnje
              dni avgusta osebno napotil k liškemu odredu, ki mu je poveljeval generalštabni major
              Slavko Bjelajac. Ta je Novaku obljubil 300 četnikov. Prav za prav mu jih je moral
              prepustiti po odredbi generala Mihajloviča, za kar je tega predhodno prosil Novak.
              Obenem sta se Novak in Bjelajac dogovorila glede nadaljnjih načrtov, zlasti radijskih
              zvez. V tem primeru se je Novak izkazal za iniciativnega oficirja.</p>
            <p>Obljubljeni srbski četniki so bili del posebne skupine liškega odreda v Srbskih
              Moravicah ob Kolpi. Na pot proti Grčaricam so odšli iz postojanke 7. septembra, torej
              poldrugi dan pred razglasitvijo italijanske vdaje. En del te četniške skupine je
              seveda ostal v postojanki.</p>
            <p>Dne 5. septembra je bila na dveh kamionih pripeljana v Grčarice večja količina
              orožja, municije in živeža. Prevoz je spremljal Novakov politični sodelavec Rudolf
              Žitnik, član vodstva JNS. Skoro ni bilo dvoma, da so vse to namenili četniškemu odredu
              Italijani. General Gambara je hotel po četnikih, ki so imeli radijsko zvezo z
              jugoslovansko begunsko vlado v Kairu, dobiti stik z zahodnimi zavezniki. Po padcu
              fašizma pa je bil pripravljen za stik s komunisti, sicer pa je preganjal partizane
              skoraj do zadnjega tedna.</p>
            <p>Dne 6. septembra je četniški odred v Grčaricah slovesno praznoval rojstni dan kralja
              Petra II., ki je bil v Londonu.</p>
            <p>V noči od 7. na 8. september je Šercerjeva partizanska brigada zasedla položaje okrog
              Grčaric in 8. septembra začela z napadom na četniško postojanko. Za zavarovanje tega
              napada je bila pri Dolenji vasi Tomšičeva brigada, pri Kočevski Reki pa Gradnikova.
              Ker so partizani napadali le s pehotnim orožjem, so četniki napad uspešno odbijali. In
              ker uradna kapitulacija Italije še ni bila objavljena, so Italijani čez dan z
              artilerijo obstreljevali položaje okrog Grčaric.</p>
            <p>Tu naj se oddaljim od naslova. Po zavezniškem izkrcanju na Siciliji 10. julija in po
              padcu fašizma 25. julija sta slovenska komunistična partija in partizansko poveljstvo
              zelo računala z možnostjo izkrcanja zahodnih zaveznikov na Jadranu. Zato so
              koncentrirali vse udarne brigade na Dolenjsko in Notranjsko, z Gorenjske so potegnili
              Prešernovo brigado, s Primorske Gradnikovo in s Štajerske Šlandrovo brigado. V obširni
              knjigi »Narodnoosvobodilna vojna na Slovenskem 1941–1945« beremo: »Med najvažnejše
              ukrepe, ki naj bi osvobodilnemu gibanju zagotovili, da na slovenskem ozemlju,
              zasedenem po Italiji, pobere plodove zmage protifašističnih sil nad italijanskim
              fašizmom, je šteti tudi osredotočenje vseh sil narodnoosvobodilne vojske na Dolenjskem
              in Notranjskem, da bi bila zmožna razorožiti italijansko vojsko ter plavi in beli
              gardi onemogočiti, da bi se polastili orožja in oblasti pod okriljem odhajajočega
              okupatorja« (str. 492). Podobno misel izraža tudi M. Mikuž: »Obstajala je le
              nevarnost, da bi se beli in plavi ob kapitulaciji Italije ne dokopali do orožja in
              oblasti, kar bi precej poslabšalo položaj« (Pregled NOB, III., str. 24). Citata
              dokazujeta, da sta se partizansko vojaško vodstvo in Komunistična partija zavedala, da
              je bilo vaških stražarjev pred italijansko vdajo skoro 2000 več kot partizanov.</p>
            <p>Na možnost izkrcanja zahodnih zaveznikov v južni Dalmaciji, Albaniji in Grčiji so
              močno računali tudi Nemci, ki so po padcu fašizma ustanovili v Srbiji posebno
              poveljstvo in pripravili pet motoriziranih divizij z namenom, da takoj po italijanski
              vdaji, o kateri so bili prepričani, zasedejo prejšnje italijanske položaje ob
              jadranski obali. </p>
            <p>Da se vrnem k naslovu. Kako je potekal tridnevni boj v Grčaricah, najde bralec
              podrobneje v knjigi »Stalinistična revolucija na Slovenskem I«, str. 318–322, ter v
              knjigi »Svoboda v razvalinah« s podnaslovom »Grčarice–Turjak–Kočevje« (Cleveland
              1961), ki je bila pred dvema letoma ponatisnjena v Sloveniji. Bralcu bo tako jasno, da
              so tretji dan bojev Grčarice končno padle pod grantami iz italijanskih topov. Te so
              morali uporabljati italijanski oficirji ob grožnji nanje namerjenih revolverjev in
              pušk. Partizani so tedaj prvič uporabili topove v napadanju nasprotnikovih postojank,
              kar je bil važen mejnik v načinu bojevanja.</p>
            <p>Grčarice pa verjetno ne bi bile padle, ko bi Novaku obljubljeni liški četniki
              dejansko prišli na pomoč. Vsaj izpad bi bil omogočen. Toda ko so srbski četniki
              zvedeli 9. septembra zjutraj, če ne že prejšnji večer, za italijansko vdajo, niso
              nadaljevali svoje poti, ampak se vrnili v Moravice. (Tako pripoveduje Karel Novak v
              svojih spominih »Moj vojno–politički rad, 1941–1945«. Sokolski vestnik, Milwaukee,
              USA, 1987, štev. 1–4. – Dejansko so bili spomini napisani decembra 1946.) Liški
              četniki so se pač zavedeli, da je z italijansko vdajo nastopila zanje važna sprememba,
              zato so se vrnili, da bi v Moravicah bili v stalnem stiku s poveljstvom odreda. Z
              njihovega stališča je bila ta odločitev razumljiva, usodna pa za četnike v Grčaricah.
              Major Novak, ki je bil vse tri dneve bojev v Ljubljani in po radijski zvezi dajal
              četnikom v Grčaricah povelja, pa je bil prepričan, da bodo liški četniki še pravočasno
              prišli na pomoč njegovemu odredu in mu zato ni dovolil izpada 8. septembra in prav
              tako ne 10. septembra. Zahteval je, naj vzdržijo, ker pomoč prihaja. V tem je bila
              tragika četniškega poraza v Grčaricah. </p>
            <p>Iz omenjenih dveh knjig bo bralec zvedel, da je 10. septembra popoldne poveljnik
              kapetan Milan Kranjc pripravljal izpad iz postojanke, ne glede na Novakova povelja iz
              Ljubljane. Toda med temi pripravami je bil smrtno zadet in volja za izpad je
              prenehala. </p>
            <p>Ob koncu tridnevnih bojev se je partizanom vdalo 171 četnikov, padlih je bilo 11, med
              njimi poveljnik Kranjc, in 17 ranjenih, med temi težko ranjenimi prvi poveljnik major
              Danilo Koprivica. ki si je ob vdaji</p>
            <p>vzel življenje. Večino zajetih četnikov so partizani postrelili brez sodnega procesa
              pri Mozlju, južno od Kočevja, 12 vodilnih pa so odbrali za famozni sodni proces od 8.
              do 10. oktobra v Kočevju. Vsi so bili obsojeni na smrt. Partizani so imeli 11 padlih
              in 18 ranjenih, kot navaja levičarski zgodovinar Tone Ferenc, »Kapitulacija Italije in
              NOB v Sloveniji v jeseni 1943«, 1967, str. 182.</p>
            <p>Eden redkih preživelih četnikov Jože Sladič (umrl 1992 pri Clevelandu) je po
              dvajsetih letih napisal članek »Nesmrtnim borcem Grčaric« (Vestnik, 1963, XIV, VIII–IX
              (sic!). V njem pravi, da Grčarice ne bi nikoli doživele poraza, kot so ga, ko ne bi
              prišlo iz Ljubljane iz štaba povelje »Vzdržite! Pomoč prihaja.« In dalje: »Skoro
              stoodstotno sem prepričan, da bi se rešili z begom iz kočevskih zaporov, če ne bi prek
              župnišča dobili sporočilo, da 'se nam ne bo zgodilo nič žalega, ker da se je za nas
              zavzela angleška vlada'.« Po njegovem prepričanju je glavni krivec za poraz Grčaric
              major Novak: »Ne bi bilo Družinske vasi in ne Grčaric, ko ne bi bilo vašega strogega
              povelja pregovarjati se s partizani ... Ustanavljanje posadk kot Grčarice je v danih
              razmerah pomenilo toliko kot lastni grob. Kje je torej ostalo povelje za izpad, ki bi
              ga vi (Novak) morali izdati takoj po prejemu vesti o napadu in obkolitvi Grčaric. Te
              vesti so vas dosegle že 8. septembra.« </p>

            <figure>
              <graphic url="slike_z_10/z_10_34.png"/>
              <head>Kočevje oktober 1943 – Prvi stalinski proces v Sloveniji – Prizor s kočevske
                ulice</head>
            </figure>
            <p>Partizanski napad na Grčarice je imel pomembne posledice v Ljubljani. Za napad je od
              majorja Novaka vsekakor zvedel Vojni svet, v katerem so bili polkovnik Vauhnik in
              podpolkovnika Prezelj in Peterlin, od teh pa Slovenska zaveza in vodstvo Slovenske
              legije. Vodstvo te se je naslednji dan, 9. septembra dopoldne, zbralo na sejo, ne le
              zaradi italijanske kapitulacije in novega položaja, ki so se v njem znašle vaške
              straže – te so prejšnji dan prekrstili v »slovenske goščarje« za razliko od partizanov
              – ampak je bil tudi pogovor o partizanskem napadu na Grčarice. Pod vplivom tega napada
              je na posredovanje svojega rojaka veletrgovca Mejača iz Komende šel župnik Križman 9.
              septembra na pogovor h generalu Roesnerju. Najbrž po posvetu z vodstvom Slovenske
              legije. Tole slednje sicer le sklepam, toda samo v tem nepričakovanem napadu vidim
              vzrok za spremembo v mišljenjih in stališčih Zaveze in Slovenske legije glede Nemcev.
              Pod vplivom tega napada je bilo dano vaškim stražam na Notranjskem navodilo, naj se
              približajo železnici Ljubljana–Postojna, ki so jo nadzorovali Nemci. Ne dolgo prej pa
              je bilo tem vaškim stražam sporočeno, naj bi se zbrale v predelu Krima in Rakitniške
              planote ter v predelu Snežnika in Javornika. Spremembo v stališču glede Nemcev vidim
              tudi v odgovoru, ki ga je odbornik Slovenske legije A. Križman dal 9. septembra
              popoldne poveljniku vaške straže na Vrhniki (Radu Pavliču) na vprašanje, ali sme
              sprejeti nemško vabilo za sodelovanje, da sme. Napad na Grčarice je namreč kaj hitro
              razblinil vsa pričakovanja, da bo možno sodelovanje med goščarji in partizani v boju
              proti Nemcem, ali pa vsaj neko znosno razmerje med njimi. Uničenje Grčaric pa je bil
              tudi otipljiv dokaz za Vojaški svet in za politike Slovenske zaveze, da so slovenski
              komunisti slej ko prej odločeni uničiti idejno-političnega nasprotnika in tekmeca z
              vsemi možnimi sredstvi. Še bolj pa je to komunistično namero potrdil partizanski napad
              na Turjak. Za tega je najvplivnejši član v vodstvu Slovenske zaveze in Slovenske
              legije dr. Šmajd zvedel v torek, 14. septembra zjutraj iz Cerkvenikovega pisma, ki je
              bilo z Zapotoka prineseno v Ljubljano prejšnji večer. Napad na Grčarice in njihovo
              uničenje ter napad na Turjak so pri odločujočih bistveno pripomogli k prepričanju, da
              se mora naša samoobramba pred komunističnim nasiljem in terorjem nadaljevati tudi pod
              nemško okupacijo Ljubljanske pokrajine. Na podlagi tega spoznanja je Slovenska zaveza
              ta dan dala polkovniku A. Kokalju dovoljenje za vojaške pogovore z Nemci. Morda bi
              smel reči, da ga je prosila za to. Ko pa so 15. septembra opoldne prišli v Ljubljano
              vaški stražarji (goščarji) z Zapotoka, je napad na Turjak postal splošno znan. Saj so
              ga na Zapotoku opazovali dva dneva. Ob razlagi, ki sem jo skušal dati v temle
              odstavku, postane razumljivo, zakaj je dr. Šmajd šel 16. septembra na pogovor h
              generalu Roesenerju za ustanovitev novih oboroženih enot, ki bi bile naslednik vaških
              straž. </p>
          </div>
        </div>
      </div>
      <div type="div1">
        <head>Po branju </head>
        <div type="div2">
          <head>Društvo mrtvih pesnikov</head>
          <docAuthor>Katarina Bogataj–Gradišnik</docAuthor>
          <div type="div3">
            <p>Gornji naslov, izposojen iz znanega filma režiserja Petra Weira, se kar ponuja ob
              dveh knjigah iz leta 1991; z njima se je namreč v našo zavest vzdignila skupina
              književnikov, povezanih generacijsko in tudi svetovnonazorsko, ki so bili dotlej mrtvi
              v dvojnem pomenu besede: telesno in kulturno. Kakor pove podnaslov zbornika <hi>Jutro
                pozabljenih</hi>, je to »antologija padlih, pobitih, prepovedanih, zamolčanih,
              pozabljenih«. Medtem ko je institucionalna literarna zgodovina partizansko literaturo
              odkrivala in raziskovala, v zadnjem času celo kritično ovrednotila, je bila književna
              ustvarjalnost nasprotne strani izbrisana iz povojnega kulturnega prostora. Z izjemami,
              kakršna je bil Balantič in deloma Hribovšek, se imena nezaželenih pesnikov v
              literarnih zgodovinah niso niti omenjala, zaman bi jih iskali tudi v kakem leksikonu
              ali priročniku. (<hi>Enciklopedija Slovenije</hi> jih je po osamosvojitvi začela
              uvrščati, tako vsaj kažeta članka o Ivanu Hribovšku in Francetu Kunstlju, ki ju
                <hi>Leksikon CZ Slovenska književnost</hi> iz leta 1982 še ne pozna.) Izgubljena
              pesniška generacija se je zdaj tako rekoč iz nič prikazala v dveh publikacijah, v
              antologiji <hi>Jutro pozabljenih</hi> (Celje, Mohorjeva družba 1991) in v študiji
                <hi>Slovenski dunajski krog 1941–1945</hi> (Ljubljana, Cankarjeva založba 1991).
              Urednik prve in avtor druge, slavist in pesnik France Pibernik, je že leta 1971 v
              reviji »Prostor in čas« opozoril na 50–letnico Balantičevega rojstva z <hi>Epitafom na
                grobu zavrženega pesnika</hi>, ki je bil v načinu konkretne poezije sestavljen iz
              črk pesnikovega imena in rojstne letnice. </p>
            <p>Vendar je bil »zavrženi pesnik« edini izmed svojih vrstnikov, ki je tudi v prvih dveh
              povojnih desetletjih, ko je bila objava njegovih verzov v tej deželi še
              nepredstavljiva, imel svoj krog bravcev, posebno med študenti slavistike, čeprav je
              bil ta krog gotovo precej ozek. Vzrokov za to, da Balantič ni zatonil v pozabo s
              svojimi sopotniki vred, je bilo kar nekaj, ne le ta, da je bila njegova poezija s
              svojo eksistenčno grozo in temnim erosom drugačen glas v gluhem času lopatarske
              verzifikacije. Neka srhljiva fascinacija je nedvomno sevala iz pesnikove smrti v
              plamenih grahovske postojanke, iz smrti torej, ki se je tako dramatično ujela z
              naslovom zbirke <hi>V ognju groze plapolam</hi>. Balantičevo podtalno navzočnost v
              tistem času pa je omogočala tudi čisto zunanja okoliščina, da je imel – edini med
              mrtvimi pesniki – že objavljeno zbirko pesmi in sonetni venec. Njegove pesmi so bile
              bravcu, ki se je zanje intenzivneje zanimal, tako ali drugače le dostopne, ali v
              izvodih obeh medvojnih objav, ki so preživeli čistke, ali pa v katerih od tistih, ki
              so izhajale v zamejstvu. V tem je bila tudi občutna Balantičeva prednost pred
              Hribovškom, ki je svoje pesmi sicer sam pripravil za natis, vendar so prvikrat izšle
              šele leta 1965 v Buenos Airesu in so zato pri nas verjetno dosegle le zelo majhen krog
              bravcev. (V ilustracijo naj omenim, da sem Hribovškovo zbirko dobila le naposodo za
              nekaj dni, medtem ko sem imela »svojega« Balantiča v miniaturki, ki je izšla v
              Celovcu.) Samo ugibati je mogoče o nagibih, zavoljo katerih se je tedanji režim leta
              1966 odločil, da dovoli izid Balantičeve <hi>Muževne steblike</hi> – ena od možnosti
              bi lahko bila ta, da se zajezi uvoz zamejskih izdaj; morebitni škodljivi učinek
              dekadentne poezije bi se dal v domači objavi ublažiti s primernim uvodom in še posebej
              z opombami, ki bi postavile kritično razdaljo do pesnikove osebnosti in njegove
              odločitve v državljanski vojni. Vendar so takoj po natisu očitno prevladali drugačni
              premisleki; kakor je znano, je bila naklada v celoti uničena. Med knjižničarji je
              takrat krožila anekdota, kako je upravnik neke študijske knjižnice v provinci na
              zahtevo iz Ljubljane, naj vrne obvezni izvod, ker da so v njem odkrili napako,
              odgovoril, da so napako opazili že sami in izvod pri priči uničili. <hi>Muževna
                steblika</hi> je nato izšla leta 1984, potem ko je bilo že osem let v obtoku
              Balantičevo <hi>Zbrano delo</hi> iz Argentine. Medtem je pesnikovo ime že prodrlo v
              literarno zgodovino in publicistiko, njegove pesmi pa skupaj s Hribovškovimi tudi v
              nekatere antologije, tako v reprezentativnega <hi>Živega Orfeja</hi> kakor tudi v
              Šalamunov in T. Brejčev izbor <hi>57 pesmi od Murna do Hanžka</hi> (obe antologiji sta
              izšli leta 1970). </p>
            <p>Vsa taka in podobna, znana in manj znana dejstva iz Balantičevega kontroverznega
              posmrtnega življenja je kronološko razvrstil France Pibernik v dodatku k monografiji
                <hi>Temni zaliv Franceta Balantiča</hi> (1989), ki že nakazuje pesnikovo renesanso v
              naslednjih letih. Pričujoči zapis jih na kratko povzema samo zato, ker je do nedavnega
              prevladoval videz, kakor da je Balantič osamljen primerek sicer odličnega pesnika, ki
              je po spletu nesrečnih okoliščin zablodil na »napačno« stran; isto velja tudi za sicer
              dosti manj znanega Hribovška. Pibernikovi knjigi to podobo bistveno spreminjata:
              Balantič in Hribovšek odslej nista več marginalna posameznika na praznem ozadju,
              temveč pesniški vrh neke izgubljene generacije. Na straneh antologije <hi>Jutro
                pozabljenih</hi> so oživela izbrisana imena in mladi obrazi avtorjev (urednik je
              knjigo opremil tudi s fotografijami vseh književnikov), ki so bili ob času svoje smrti
              še neuveljavljeni, njihova dela pa raztresena po predvojnem in medvojnem revialnem
              tisku in zbornikih, kolikor niso sploh ostala v rokopisu. Velika večina je začela
              objavljati šele tik pred vojno ali med njo in se še ni utegnila profilirati; koliko
              gradiva se je izgubilo ali uničilo, pač ne bo več mogoče dognati. Vsekakor je France
              Pibernik za to društvo mrtvih pesnikov naredil tisto, kar je v preteklih desetletjih
              za partizansko literaturo postorila institucionalna literarna zgodovina. Z njegovo
              antologijo in študijo o dunajskem krogu sta postavljeni v širši okvir tudi izdaji
              Balantičevih in Hribovškovih pesmi, ki ju je pripravil že prej, kakor tudi njegovi
              monografiji o teh dveh pesnikih.</p>
            <p>Delo za <hi>Jutro pozabljenih</hi> je nedvomno občutno presegalo običajno uredniško
              prakso. Urednik je moral namreč najprej opraviti vse pripravljalne postopke, kakor so
              zbiranje primarnega gradiva in dokumentacije. Med uvodna dela je pač sodil pregled
              tedanjega časopisja in zbornikov, pa tudi poznejšega emigrantskega tiska. Sicer pa je
              Pibernik uporabil predvsem dva metodološka prijema: pogovor s pričami, med katerimi so
              nekateri imetniki rokopisnega gradiva, ter iskanje dokumentov po arhivih in
              knjižnicah. Urednikova zahvala osebju desetih kulturnih ustanov, ki so mu omogočile
              dostop do gradiva, že sama kaže, kako široko je seglo raziskovalno delo. O težavah, s
              katerimi se je pri tem srečeval, je marsikaj povedal v intervjuju, ki ga je za
              letošnjo julijsko/avgustovsko številko »Ognjišča« pripravil Božo Rustja (Raziskovalec
              del zamolčanih književnikov). Normalno delo na tem področju je bilo vse do
              osamosvojitve zelo ovirano, delno celo onemogočeno; za nekatere vire so bila potrebna
              posebna dovoljenja, arhiv Udbe pa je Piberniku ostal zaprt do letošnjega maja. Podobne
              ovire so se pokazale tudi ob iskanju preživelih svojcev, prijateljev in znancev
              pobitih pesnikov ter ob srečanjih s temi potencialnimi pričami. Precej jih je živelo v
              emigraciji, drugi spet so bili za pogovor pripravljeni – ali pa tudi ne; poleg tega je
              po več ko štirih desetletjih spomin pri posameznikih pač različno jasen in zanesljiv.
              Tako je marsikaj ostalo fragmentarno; ne le pesniška zapuščina, tudi življenjska
              zgodba marsikaterega teh mladih literatov je ostala nepopolna, zlasti ker pri mnogih
              ni bilo mogoče ugotoviti okoliščin, kraja in natančnejšega časa smrti.</p>
            <p>Kljub takim in podobnim pridržkom je uspeh urednikovih prizadevanj impresiven:
              izbrana besedila 21 književnikov, pospremljena s krajšim uvodom, z biografskimi orisi
              ter z bibliografskimi podatki o objavah v tukajšnjem in emigrantskem tisku, pa tudi o
              ohranjenih rokopisih. Kakor opozarja urednik, seznam zamolčanih književnikov s tem še
              ni popoln; vendar se ne zdi verjetno, da bi se splošna podoba z morebitnim odkritjem
              še katerega imena bistveno spremenila.</p>
            <p>Avtorji v zborniku so razvrščeni po letnicah rojstva in tako je na prvi pogled
              razvidno, da gre v glavnem za generacijo, rojeno v letih med 1914 in 1925. Nekako
              zunaj tega okvira ostajata književnika na čelu antologije, in to ne le po rojstni
              letnici, temveč tudi zato, ker ju je beroče občinstvo bolj ali manj že poznalo. Narte
              Velikonja, veliko starejši pisatelj, je svoja popularnejša dela objavil že v 20. in
              30. letih, res pa ga vse do leta 1991 v Sloveniji niso več tiskali. Zato pa bi
              tržaškega pesnika Stanka Vuka komajda lahko šteli za pozabljenega ali zamolčanega
              (izbor iz njegovih del je izšel leta 1959, pisma 1989), posebno še, ker je njegova
              nepojasnjena smrt razvnemala ne le vedno nova ugibanja o morivcih, temveč tudi
              domišljijo priznanih ustvarjalcev, kakor sta Boris Pahor in Fulvio Tomizza.</p>
            <p>Če torej štejemo Velikonja in Vuka za že znana avtorja (oba najdemo tudi v
                <hi>Leksikonu CZ Slovenska književnost</hi> iz leta 1982), ostane sklenjena
              generacija 19 literatov, od katerih sta bila najstarejša, France Kunstelj in Lado
              Piščanec, rojena l. 1914, najmlajša, Leopold Legat in Odon Peterka, pa l. 1925.
              Njihovi rojstni kraji, ki so pri nekaterih močno obarvali njihovo literarno delo, so
              raztreseni od Trsta do Maribora in Slovenskih goric pa od Kočevskega prek Dolenjske do
              Bohinja, Jesenic in Kamnika. Kraj smrti je pri večini neznan; pri petih je to
              zanesljivo ali domnevno Teharje, vsaj pri dveh Kočevski Rog, pri enem Jelendol. Trije
              so bili umorjeni kot civilisti že med vojno; Lado Piščanec, Franček Prelog in Lojze
              Grozde (slednjemu je teolog dr. Anton Strle že leta 1944 posvetil življenjepisni oris
              z naslovom <hi>Slovenski mučenec Lojze Grozde</hi>). Med vojno je izgubila življenje
              na partizanski strani četverica krščanskih socialistov, Janez Klarič, Tone Čokan,
              Janez Tominc in Franček Štabuc; nekateri v okoliščinah, iz katerih je mogoče sklepati,
              da so jih likvidirali njihovi sobojevniki sami. Urednika v tej domnevi potrjuje tudi
              dejstvo, da se je uradna literarna zgodovina njihovim imenom izognila, čeprav je sicer
              zelo skrbno in prizadevno odkrivala partizanske avtorje. Za Karlom Starcem, ki je bil
              mobiliziran v nemško vojsko, se je izgubila sled nekje na ruski fronti. Vsi drugi so
              umrli v domobranskih uniformah, večinoma pomorjeni po vojni, le dva od njih, Balantič
              in Janez Borštnar, sta padla med vojno. Med mrtvimi pesniki so bili štirje duhovniki,
              trije še gimnazijci, vsi drugi študenti različnih strok: medicine, slavistike,
              teologije, kemije, zgodovine in prava. Kar trije so študirali klasično filologijo,
              torej prav tisto stroko, ki jo je nova oblast po vojni v srednji šoli tako uspešno
              zatolkla; morda ne čisto brez razloga – kaj, če res navaja k deviantnemu mišljenju?
              Navsezadnje je precejšen del teh literatov prišel prav iz gimnazije v Škofovih
              zavodih, kjer so bili deležni temeljite klasične izobrazbe. V svetovnonazorskem
              pogledu je bila nedvomno velika večina katoliškega prepričanja, vendar z različnimi
              odtenki, med katere sodijo tako krščanskosocialne ideje kakor tudi nekateri
              svobodomiselni pogledi (slednje zapaža Janko Kos npr. pri pesnikih dunajskega
              kroga).</p>
            <p>
              <hi>Slovenski dunajski krog 1941–1945</hi> v več pogledih dopolnjuje
              biografsko–bibliografske podatke v <hi>Jutru pozabljenih</hi>, čeprav se skupini
              književnikov v teh dveh knjigah ne ujemata v celoti. Z imenom dunajski krog je
              Pibernik označil gorenjske maturante Škofovih zavodov, ki jih je meja odrezala od
              možnosti, da bi študirali v Ljubljani, in so se zato skušali vpisati na dunajsko
              univerzo, tam pa so se jim pridružili še nekateri dijaki s Štajerskega. Ta skupina
              literarno nadarjenih študentov se je zbirala okrog Janeza Remica in izdala tudi
              rokopisni zbornik, ki se je ohranil v enem samem izvodu brez naslovne strani. Pibernik
              ga analogno po dijaškem literarnem glasilu iz zavodov imenuje »Dunajske domače vaje«
              in ga v celoti ponatiskuje na koncu svoje knjige. Sicer pa je študija o dunajskem
              krogu zasnovana podobno kakor <hi>Jutro pozabljenih</hi>: splošnemu orisu nastanka in
              značaja mlade literarne skupine sledijo z bibliografijo opremljeni življenjepisi
              peterice najizrazitejših avtorjev, od katerih trije – Remic, Hribovšek in Starc –
              sodijo med mrtve in zamolčane, medtem ko sta štajerska pesnika, France Filipič in Jože
              Šmit, preživela in svoj glavni opus ustvarila po vojni; prav ta dva sta tudi Piberniku
              posredovala veliko dragocenih podatkov.</p>
            <p>Medtem ko je <hi>Slovenski dunajski krog</hi> v celoti monografska študija, pa v
                <hi>Jutru pozabljenih</hi> sestavljajo glavnino leposlovna besedila različnih
              zvrsti; prevladujeta poezija in pripovedna proza, manj je esejistike, dramski fragment
              je en sam. Gotovo je najizrazitejši del tega zbornika lirika, v veliki meri
              nadaljevanje tistega toka v predvojnem pesništvu, ki je svoj vrh dosegel z Antonom
              Vodnikom in Božom Voduškom. Gre torej za liriko, ki je pri nekaterih avtorjih izrazito
              religiozna, skoraj pri vseh pa se loteva metafizičnih in eksistencialnih vprašanj,
              razpeta med »varljivo večnostjo in ničem«, kakor je Remic označil Voduškovo poezijo.
              Ves ta blok pesniških besedil še čaka na podrobnejšo analizo in ovrednotenje,
              kakršnega sta bila doslej že deležna Balantič in Hribovšek, pred nedavnim tudi v
              esejih Tarasa Kermaunerja in Nika Grafenauerja in zlasti še v študiji Janka Kosa
                <hi>Živi in mrtvi</hi> (Sodobnost XL, 1992, št. 4). Tu sta prvikrat postavljena drug
              ob drugem »dionizični« Balantič, dedič baroka, in »apolinični« Hribovšek, občudovavec
              antike, kot enakovredna, čeprav med seboj zelo različna ustvarjavca, ter uvrščena v
              zgodovini novejše slovenske lirike v linijo zgodaj dozorelih in zgodaj umrlih
              pesnikov: Ketteja, Murna, Kosovela in Kajuha.</p>
            <p>Z literarno produkcijo njunih sopotnikov se Kos ne ukvarja podrobneje, vendar zapaža
              v njej »vrsto skupnih motivnih, tematskih in celo formalnih značilnosti«, po katerih
              se ta poezija razločuje od sočasne partizanske. V čem naj bi bile te značilnosti,
              koliko gre pri njih za nadaljevanje pesniške tradicije ali za naslonitev na tuje
              zglede, koliko pa za oseben, avtentičen glas, ostaja vprašanje za prihodnje
              literarnozgodovinske analize. Ta vprašanja je na več mestih načel že Pibernik, ko je v
              biografskih orisih opozarjal na stilno pripadnost posameznikov kateremu od sočasnih
              literarnih tokov (v zvezi z ekspresionizmom bi se dalo morda kaj reči tudi o Starčevem
              dramskem poskusu). Ponekod se je dotaknil tudi njihovega literarnega obzorja, na
              katerem so, kakor za zdaj kaže, kraljevali pesniki francoske moderne ob Rilkeju,
              Hölderlinu in Rusih. </p>
            <p>Pripovedniški del zbornika je nedvomno šibkejši; proza pač zahteva neko življenjsko
              izkušnjo, kakršna zgodaj umrlim pisateljem ni bila dana. Večidel so zastopani s
              kratkimi zgodbami iz kmečkega ali polproletarskega okolja, pogosto z močno lokalno
              barvo, neredko z moralno poanto ali s socialnim poudarkom. J. Kos izvzema iz povprečja
              novelo Franceta Kunstlja; ta je zapustil tudi dovolj obsežen in izrazit opus, da ga je
              bilo mogoče v emigraciji izdati v samostojni prozni zbirki. </p>
            <p>Med esejisti stoji v ospredju Janez Remic, ob Balantiču in Hribovšku nesporno tretje
              pomembno ime zamolčane generacije, tudi intelektualno najmočnejša osebnost dunajskega
              kroga. Ker pa njegova nadarjenost ni bila obrnjena v leposlovno ustvarjanje, temveč v
              filološko in literarno vedo (študiral je klasično filologijo in pripravljal
              disertacijo o Platonu), je tudi njegova zapuščina ostala predvsem obetaven in zanimiv
              nastavek. O Remičevem širokem obzorju, logičnem in natančnem načinu mišljenja ter
              izražanja pričata v zborniku ocena Voduškove pesniške zbirke <hi>Odčarani svet</hi>,
              kakor tudi kratki, a zanimivi esej <hi>Naslov romana</hi>, priostren v dosledno
              izpeljano tezo. Še posebej preseneča njegova zgodnja zrelost v presoji političnega
              položaja Slovencev v stari Jugoslaviji s poudarkom na veliki odgovornosti slovenske
              inteligence pri ohranjanju narodove identitete. Ta zrelost se kaže že v prispevku, ki
              ga je kot gimnazijec objavil v zavodarskih »Domačih vajah«: »Strašno je dejstvo, da se
              moramo v lastni državi bojevati za svoje šolske knjige, da moramo materialno uničevati
              sebe, da moramo raznarodovati svoje fante pri vojakih ... Avstrija nam je zgled, kako
              propade država z več narodi; in kakor se vidi, nas ni izučila« (<hi>Slovenski dunajski
                krog</hi>, str. 14).</p>
            <p>Pibernikovi knjigi odpirata novo stran v naši polpretekli literarni zgodovini; sta
              prvi dosežek in hkrati izziv za nadaljnje delo na tem področju, posebno še, ker se je
              z izginom cele pesniške skupine nasilno pretrgalo neko zelo izrazito izročilo naše
              predvojne književnosti in je nastala neka nenaravna vrzel, ki se je začela polniti
              šele z novim pesniškim rodom v 60. letih. Vendar je na društvo mrtvih pesnikov tudi iz
              razdalje več ko štirih desetletij težko gledati le kot na nekakšen literarni kuriozum.
              Besedila in zgodbe kratkega življenja puščajo v bravcu občutek prizadetosti, ne le
              zavoljo osebne usode mladih književnikov, temveč tudi zavoljo spoznanja, da je bil s
              pomorom tolikšnega dela tedanje mlade generacije uničen ustvarjalni polet ter moralni
              in intelektualni potencial, ki je nato občutno manjkal v narodovem povojnem duhovnem
              življenju.</p>
          </div>
        </div>
      </div>
      <div type="div1">
        <head>Slovenske teme – jesen '93</head>
        <div type="div2">
          <head>Temni lesk vrnjenih medalj</head>
          <docAuthor>Jože Gorenc</docAuthor>
          <div type="div3">
            <p>Tri leta so minila od prve slovesnosti v Kočevskem Rogu v spomin na zločinsko
              pomorjeno slovensko domobransko vojsko. Pobite protikomunistične borce je tedaj javno
              priznala slovenska Cerkev in jih s pogrebnim obredom sprejela v občestvo svojih
              mrtvih. Rečeno je bilo, da je bila opravljena sprava z mrtvimi.</p>
            <p>Pri tej zgodovinski slovesnosti je sodeloval tudi predsednik predsedstva Republike
              Slovenije. Zato se je zdelo, da je slovenski medvojni protikomunistični upor priznala
              tudi slovenska pokomunistična država. Tak vtis je utrjevala tudi ugotovitev o koncu
              državljanske vojne, ki jo je malo prej v svojem nastopnem govoru razglasil predsednik
              demokratično izvoljenega slovenskega parlamenta. </p>
            <p>Zdelo se je torej, da je vzpostavljeno temeljno soglasje o medvojnem dogajanju in
              izpolnjen osnovni pogoj za začetek slovenske sprave. Od tu naprej je bilo pričakovati,
              da bo država – ki je čez eno leto postala samostojna – enakopravno obravnavala
              udeležence državljanske vojne, odkrila in pojasnila zločine petdesetletnega
              komunističnega nasilja, razkrila in onemogočila komunistične tajne službe, popravila
              storjene krivice in se sama pravno in dejansko odtrgala od nasilne preteklosti. Potem
              bi prišla sprava in slovenski narod bi srečno zaživel.</p>
            <p>Žal, pravljica! Resnica je bila drugačna. Kazala se je že na Rogu. Tedanji in sedanji
              vrhovni predstavnik slovenske države tam ni zmogel javno stopiti do brezna s tisoči
              zločinsko pobitih slovenskih mož in fantov, položiti šopka rož ali prižgati svečke. V
              svojem dolgem govoru ni imenoval pomorjenih slovenskih domobrancev, čeprav ni pozabil
              z imenom omeniti njihovih nasprotnikov. Ob spominu na strašni slovenski holokavst ne
              on in ne njegovi politični spremljevalci niso zmogli ničesar človeškega. Storili so
              samo toliko, kolikor so bili trenutno prisiljeni storiti kot politiki. Ostale so samo
              prazne besede in roke v žepih. In seveda sporočilo:</p>
            <p>Je čas vojne in je čas miru. V vojni se pač pobija, sedaj pa nam dajte mir, pustite
              preteklost zgodovini!</p>
            <p>Sami pa je niso pustili. Preden je od Roga '90 preteklo leto in je bila Slovenija v
              najbolj kritičnih dnevih osamosvajanja, ko je bila politična enotnost za slovenski
              narod življenjska nujnost, si je predsednik in večina članov predsedstva vzela čas in
              stopila na čelo politične gonje proti državnemu tožilcu, ker je prišel iz vrst
              preživelih udeležencev slovenskega protikomunističnega upora. Še več, predsednik Milan
              Kučan si je med upravnim postopkom za registracijo društva Nova lovenska zaveza
              dovolil nezakonito intervencijo z javno izjavo, da gre za prepovedano nacistično
              organizacijo. Postopek za registracijo je zastal in zadeva je bila izročena v
              odločitev predsedstvu Republike Slovenije. K sreči tam le niso bili samo člani
              centralnega komiteja in zato poskus, da predsedstvo prevzame njegovo vlogo, ni uspel.
              Odločili so zgodovinarji, ki so zanikali predsednikovo sodbo. Vendar ta njihovih
              ugotovitev ni sprejel in svoje krivične sodbe ni preklical.</p>
            <p>Takšen odnos najvišjih državnih predstavnikov do slovenskega protikomunističnega
              odpora je s pomočjo recikliranih ostankov komunistične partije v različnih
              demokratičnih ovojih privedel do paničnega »ustavljanja desnice«, do razbitja
              nekomunistične koalicije in do padca nekomunistične vlade. In potem so stvari tekle,
              kot so morale teči: od slabega k slabšemu.</p>
            <p>Danes smo priča številnim gospodarskim aferam, v katerih so praviloma udeleženi
              nekdanji komunisti in njihovi nasledniki. Kot nekoč jim gre tudi sedaj predvsem za
              denar, samo ideoloških mask ne morejo več najti. Bolj spretni so sodelavci
              komunistične tajne policije. Ti uspešno varajo volilce z masko nacionalizma. O popravi
              krivic govorijo samo še prizadeti, razkrivanje komunističnega nasilja in njegovih
              nosilcev nima prave državne in politične podpore. </p>
            <p>Največja ovira, da bi našli pot do narodove sprave in boljšega življenja, je
              nerazčiščen odnos do preteklosti. Nova slovenska država se niti pravno niti moralno še
              ni ločila od prejšnjega nedemokratičnega režima. Nasprotno, prizadevanja za
              vzpostavitev državnopravne zveze z medvojno komunistično revolucijo in s povojno
              totalitarno državo so vedno bolj drzna in vedno bolj odkrita.</p>
            <p>Predsednik Kučan se od Roga '90 dalje udeležuje samo proslav ene strani v
              državljanski vojni. Drugi strani pa vztrajno priporoča molk in prepustitev zgodovini.
              Trije predsedniki – Kučan, Rigelnik in Drnovšek – podpisujejo državne osmrtnice
              revolucionarjem najhujšega imena, medtem ko za tisoče njihovih žrtev niso oskrbeli
              niti mrliških listov in jih ne priznavajo niti kot mrtvih. Njihova morišča so še
              povsem neraziskana in brez znamenj, njihova pokopališča še vedno oskrunjena in ne
              obnovljena.</p>
            <p>Borci, ki se pridušajo, da ni bilo nobene revolucije, še vedno prejemajo posebne
              pokojnine za »posebne revolucionarne zasluge« v Jugoslaviji, v Italiji, v Avstriji, v
              Španiji in v Grčiji. Ni dovolj, da Slovenci plačujejo za nasilje v Sloveniji,
              plačevati morajo tudi nasilnikom v tujini. Na drugi strani tisti, ki so kaj storili
              proti nelegitimni komunistični državi, še vedno veljajo za kriminalce. Nova slovenska
              država tako priznava, da je bilo nasilno rušenje prve Jugoslavije dovoljeno in še
              danes nagrajeno delo, delovanje proti nasilni komunistični Jugoslaviji pa zločin.</p>
            <p>Tako se je moralo zgoditi tudi to, kar je letos poleti storil predsednik slovenskega
              parlamenta mag. Herman Rigelnik, ko je v odgovoru na poslansko vprašanje dr. Franca
              Zagožna brez kakršnekoli ustavne ali zakonske podlage javno obvestil poslance, da je
              Državni zbor »naslednik kočevskega zbora«, katerega 50. obletnico bomo proslavili v
              oktobru. V ta namen je nato sklical poslanske skupine in jim predlagal slavnostno
              zasedanje Državnega zbora meseca oktobra v Kočevju. Za popolno sliko sedanjih
              politikov je treba dodati, da se je shizofrenemu zasedanju demokratičnega parlamenta v
              dvorani krvavega kočevskega zbora, ki je za Komunistično partijo Slovenije in njen
              zločinski VOS »legaliziral« medvojne in povojne množične poboje in postavil
              »revolucionarno-pravne« temelje polstoletne komunistične diktature, po izjavi
              predsednika Rigelnika uprla ena sama stranka, le Slovenski krščanski demokrati. Ob tej
              priložnosti tudi ni bilo slišati zahteve predsednika države in njegovih tovarišev, da
              je treba pretekle dogodke prepustiti zgodovinarjem.</p>
            <p>Iz preprostega krščanskega pogreba 8. julija 1990 v Kočevskem Rogu so naredili
              tribuno za politično in osebno uveljavitev. Spravo z mrtvimi so razglasili za
              politično spravo, ki za naprej zahteva molk o storjenih zločinih. Nobena kamera ni
              videla in omembe vredno ni bilo, da je med mašo pri obrednem podajanju rok k
              predsedniku Kučanu pristopil preživeli domobranec in mu podal roko v pozdrav miru in
              sprave. Navadno rokovanje predsednika z nadškofom v odmoru po maši pa je bilo
              razglašeno za obred sprave. </p>
            <p>Samostojno Republiko Slovenijo bi radi naredili za naslednico rdeče revolucije,
              parlamentarno demokracijo za naslednico komunistične diktature, vse samo zato, da bi
              komunistični reformatorji kljub propadu komunistične države še naprej obdržali z
              revolucijo osvojeno oblast in med komunistično diktaturo »pridobljene pravice«.</p>
            <p>Zato so kolajne, prejete iz rok sedanjega predsednika države in nekdanjega
              predsednika partije, tako potemnele, da so jih odlikovani politični prvaki morali
              vrniti. Škoda, da so temni lesk opazili šele potem, ko se je zasvetil na prsih
              bojevnikov za nasledstveno zvezo med krvavo revolucijo in samostojno Slovenijo. Lahko
              bi že prej vedeli, da volk tudi v ovčjem kožuhu ostane volk. In ne bi z volkovi
              tulili.</p>
          </div>
        </div>
        <div type="div2">
          <head>Enciklopedija Slovenije – hitro pokvarljivo blago </head>
          <docAuthor>Tine Velikonja</docAuthor>
          <div type="div3">
            <p>28. januarja letos je bilo v Književnih listih Dela objavljeno razmišljanje Martina
              Ivaniča o Slovenski enciklopediji – nacionalki. Bila naj bi krona
              znanstvenoraziskovalnega dela in kulturne zrelosti katerekoli nacije, prelivanje
              vedenja o razvoju, ustvarjanju in zgodovinski identiteti naroda v gradivo trajne
              vrednosti ter izjemni organizacijski, finančni in založniški projekt. Z obžalovanjem
              opaža ne samo, da je hudo padlo število kupcev, ampak tudi splošno nezanimanje
              javnosti, ki ni opravičljivo. Ista javnost, ki se komaj odzove na izid nacionalke
              vsako jesen, se dvigne kot eno ob takih mukah enodnevnicah, kot so Premiki in
              Skrivnost države.</p>
            <p>Skušal bi ugotoviti, kaj je eden od domnevnih vzrokov za tako stanje. Omejil se bom
              na najbolj delikatno snov, na gesla, ki kakorkoli obravnavajo obdobje druge svetovne
              vojne, delno pa tudi kasnejšo komunistično vladavino.</p>
            <p>Žal izhaja nacionalka v spremenljivih časih, ki so takemu projektu skrajno
              nenaklonjeni. Čeprav se je že pri prvi knjigi leta 1985 dalo slutiti, da se stari red
              podira in da bo komunizem slej ko prej poražen in bo moral oditi s prizorišča, so
              avtorji lahkomiselno in lagodno pisali svoje. Niso se trudili, da bi zasejali
              najlnanjši dvom v totalitarni projekt, čeprav so se že na vseh koncih kazale razpoke,
              ker niso tvegali sporov z vodečo partijsko nomenklaturo. Ivanič sicer zagotavlja, »da
              je bilo polno samoizpraševanja in živahnega soočanja z zarjavelimi političnimi
              veljaki«, vendar tega ni videti. Prav rad bi izvedel, pri kakšnih zapisih so bili
              spori in kako so se končali.</p>
            <p>Tako pa je delo razklano; vsaka knjiga je malo drugačna in vnaša nove prvine, vendar
              pa se večina avtorjev še lovi. Ker so žal vajeni pisati in delati po starem »z
              enostranostmi v vsebini in interpretaciji«, od njih ne smemo preveč pričakovati.</p>
            <p>Upoštevamo, da bo »nacionalka vedno nosila pečat časa«, vendar bi morala vsaj sprotno
              slediti in povzemati najnovejša dognanja in študije, ki jih je vsaj nekaj že na
              razpolago (Mlakar, Godeša, Starič, prispevki v Zavezi, Taboru, Vestniku in drugod). Že
              ob lahkotnem in netendencioznem brskanju po teh knjigah pa je očitno, da so se
              sodelavci premalo potrudili, da so izhajali iz desetletja utečenih in lagodnih
              rešitev, ki jim jih je nudila režimska znanost, daleč od tega, da bi bili, kot
              obljublja direktor projekta Janko Kos, »popolnoma strokovno znanstveno podjetje«.</p>
            <p>Vsebine prvih petih knjig ne bi podrobneje analiziral, za zgled bi se ustavil samo ob
              geslu Kočevski Rog v 5. knjigi. T. Ferenc je posvetil celo stran NOB v tej pokrajini,
              za konec pa dodal deset vrstic o povojnih pobojih. Imenovani sta najbolj znani brezni
              in omenjena spravna slovesnost s fotografijo. O partizanski aktivnosti na tem področju
              pišejo še sledeča gesla: Kočevje in NOB, Kočevski partizanski odred, Kočevsko okrožje
              in Kočevsko vojno področje. Iz neznanega razloga so pustili Kočevski proces in
              Kočevski zbor za kasneje. Predstavili ju bodo pod gesloma Sodni proces proti vojnim
              zločincem v Kočevju in Zbor odposlancev slovenskega naroda. Ta sprememba ne pomeni
              samo vnaprejšnjega vrednotenja, ampak zmešnjavo, ki jo je težko opravičiti.</p>
            <p>Predočil bi namreč rad, kakšna je še vedno 5. knjiga, čeprav je bila redakcija zanjo
              končana julija 1991. leta, torej dobro leto po večstrankarskih volitvah in ravno po
              razglasitvi samostojne države. Omenjeni pomor počasi prodira v narodovo zavest. Zlasti
              po Dolenjski in Notranjski hodimo od hiše do hiše in zbiramo imena, po farnih cerkvah
              in pokopališčih pa postavljamo nagrobne plošče ali spomenike. Dejanje samo, genocid,
              vojni zločin ali kakorkoli ga že označimo, zasluži resnejšo in podrobnejšo obravnavo.
              Tako pa vse kaže, da bo v vsej nacionalki, ko bo izšlo vseh 12 ali 13 knjig, napisano
              o vsem, kar se je dogajalo v Kočevju in njegovi okolici, stokrat več kot o dogodku, po
              katerem bo ostal Kočevski Rog trajni simbol človeške zavrženosti in krutosti, tako kot
              Auschwitz, Katyn in Polja smrti.</p>
            <p>Bojim se, da bo treba teh prvih pet knjig natisniti znova, z vsemi popravki in
              dodatki, in se jih ne bo dalo rešiti s prilogo. Ustavil bi se bolj podrobno pri
              zadnji, 6. knjigi, katere redakcija je bila zaključena maja 1992., skoraj dve leti po
              uvedbi demokracije pri nas. Komunizem se je dokončno sesul, pustil za seboj neizmerno
              gorja; vztraja samo na Kubi, Kitajskem in v Severni Koreji. Upravičeno bi zato
              pričakovali, da bo nacionalka po nekaj letih z njim obračunala podobno, kot je s
              fašizmom in bo z nacizmom: da ga bo obsodila kot zločinskega in z njim vse tiste
              režime, ki jih je vzpostavil. S tem bi morala seveda tudi postaviti slovenski
              protikomunistični upor v času državljanske vojne na pravo mesto, saj se sklicuje, »da
              ji gre za trajnejše vrednote«. Žal se to ni zgodilo.</p>
            <p>Tako še vedno ni nobenega ravnovesja med stranema, ki sta bili sprti v državljanski
              vojni, čeprav je na obeh straneh sodelovalo približno enako število vojakov in
              simpatizerjev. Res je, da zgodovino piše zmagovalec, morali pa bi vsaj čutiti željo po
              izenačevanju.</p>
            <p>Uredništvo ni zavzelo globalnega odnosa do tistega časa in prepušča avtorjem, da se
              znajdejo kakor vedo in znajo. V osnovi pa je ravno izbira sodelavcev sporna. Ni
              razvidno, po kakšnih kriterijih so jih izbirali. Morda zaradi poznavanja krajev ali
              obvladovanja stroke, ali kar tako, saj so porabili tudi ljudska zgodovinarja Francija
              Strleta in Antona Kebeta. Naštel sem najmanj 33 avtorjev, kar je preveč, saj je tako
              skupino težko voditi in usmerjati. Enotno bi moralo biti vsaj izrazoslovje. Največ so
              napisali T. Ferenc, T. Traven, Z. Klanjšek in M. Ževart, ki ravno ne slovijo po
              objektivnosti in ne morejo skriti, na kateri strani imajo srce. Ostalim so zaupali
              največ dve gesli.</p>
            <p>Ne trdim, da ni napredka. Omenjeni so domobranski oficirji (F. Krener, L. Križ), pa
              pozabljena France Kremžar, komandant domobranske postojanke v Grahovem in četniški
              poveljnik Milan Kranjc, smrtno ranjen v Grčaricah; kulturniki iz politične emigracije
              (Krivec, Kunčič) in kulturnik umorjeni domobranec (F. Kunstelj), izpuščen pa Peter
              Križaj, edini slovenski duhovnik, ki je bil po vojni obsojen na smrt z obešenjem in je
              bila sodba izvršena! Niso pozabili politikov iz emigracije (M. Krek, M. Kremžar) in
              znanstvenikov (R. Lenček, R. Ložar), vendar vse zelo na kratko. Od enot na
              protikomunistični strani je samo kratek zapis o Legiji smrti.</p>
            <p>O partizanski strani je v 6. knjigi kar 70 zapisov, od katerih so nekateri zelo
              obsežni. Izgleda, da bodo v nacionalko uvrstili vse narodne heroje, pa naj bodo še
              tako nepomembni; vse generale, tudi tiste, ki so igrali klavrno vlogo ob napadu na
              Slovenijo (K. Kolšek); vsakega gospodarstvenika, pa čeprav je prilezel na direktorski
              stolček izključno po partizanski liniji in svoje gigantsko podjetje spravil na beraško
              palico.</p>
            <p>Še več pa je obsežnih tekstov o delovanju partizanskih enot. Podrobnosti so
              utrujajoče, polne kratic, preobrazb, z menjavanjem nazivov in poveljniškega kadra. Če
              malo poznamo razmere med drugo svetovno vojno v Sloveniji, vemo, da so bile te
              transformacije pogosto samo fiktivne. Vseh slovenskih partizanov je bilo komaj za
              divizijo, pa so se šli korpuse. Izgleda, da bi avtorji s tem želeli dokazati, da smo
              Slovenci »državotvoren in vojaški narod«. </p>
            <p>Pri predstavljanju in opisovanju oseb dobimo pogosto vtis, da je snov prepisana iz
              priročnika »Kdo je kdo?«. Preveč naštevanja del in funkcij, nič pa ocene, kakšen je
              obravnavani človek bil zares in kaj je pomenil. Za zgled bi se ustavil pri geslu:
              Vladimir Krivic–Matevž. Ivanu Križnarju je uspelo na šestino strani stlačiti kar 25
              funkcij, ki jih je omenjeni opravljal v življenju, od člana SKOJ–a do sodnika
              Ustavnega sodišča. Kdo bo iz podatka, da je bil javni tožilec LRS (1948–1949),
              izluščil, da je bil zato tudi tožilec na dachauskih procesih, kar je bila edina
              resnična zanimivost o njem in bi nekaj povedala? Pa nič zato, če bi bili dachauski
              procesi spodobno obravnavani kje drugje. Vendar, če poiščemo geslo v drugi knjigi,
              kjer se je o njih razpisal Martin Ivanič, takrat še podpredsednik komisije CK ZKS za
              zgodovino ZKS, bomo razočarani. Nobenega imena obtožencev, sodnikov in tožilcev, ne
              sodbe in njene usode; samo megleno fantaziranje o stiskah tistega časa, ki so
              narekovale ta danes nerazumljiva dejanja. Ker pa se morda še spominjamo, da je bil
              glavni obtoženec najbolj znanega procesa Branko Diehl, lahko v isti knjigi poiščemo
              pet vrstic o njegovih šolah in funkcijah, sledi pa suhoparen stavek: »Septembra 1947
              so ga aretirali in na dachauskem procesu aprila 1948 obsodili na smrt.« Pričakovali bi
              torej, da bi avtorji skušali nadoknaditi zamujeno in namerno opuščeno in izrabili prvo
              priložnost, da bi se dodatno razpisali.</p>
            <p>Ivanič omenja tudi »strokovno kritični preudarek in zorenje,–, ki naj bi ju kazali
              avtorji in naj bi bila od knjige do knjige bolj opazna. Žal tega nisem zasledil in bi
              se ustavil pri razmeroma nevtralnih geslih, ki se začenjajo z ljudstvom: Ljudska
              demokracija (B. Repe), Ljudska fronta, Ljudskofrontno gibanje (F. Filipič), Ljudska
              fronta Jugoslavije, Ljudska republika Slovenija, Ljudska skupščina FI.RJ (J. Starič –
              Vodušek), Ljudska oblast (T. Ferenc. M. Strobl), Ljudska mladina Jugoslavije, Ljudska
              mladina Slovenije (N. Urbanc), Ljudski odbor (M: Strobl).</p>
            <p>Gesla so obdelana na videz korektno in iz distance, vendar v nekem arhaičnem jeziku,
              kot bi bila snov prepisana iz priročnika za partijske tečajnike v Kumrovcu. Niti eden
              od avtorjev si ni vzel časa, da bi razmišljal, kaj so te organizacije, gibanja in
              institucije bile v resnici. Če bi se vsaj malo potrudili, bi vnesli v svojo razlago
              vsaj nekaj od tega, kar bom naštel: ljudskofrontna gibanja, kamor spada tudi OF, so
              bila trojanski konj, krinka, za katero se je skrivala partija, da je izrabila svoje
              sopotnike in si osvojila oblast. Ko je svoje režime vzpostavila, so bile množične
              ljudske organizacije samo transmisija, saj so bili njihovi funkcionarji del partijske
              birokracije; na volitvah je nastopal samo po en kandidat, ki je bil tako izvoljen že
              vnaprej, parlament je bil samo fasada, za katero je o vsem odločala partija itd.
              Čeprav so to dejstva, ki so že oguljena, tako so znana, pri razlagalcih omenjenih
              gesel niso deležna niti besede.</p>
            <p>Posebno obravnavo zasluži zapis T. Ferenca: Ljubljana od 1941 do 1945. Značilna je že
              slikovna oprema. Na fotografiji, ki naj bi predočila delovanje protikomunistične
              strani, stojita Rupnik in Rožman v družbi nemških oficirjev na Kongresnem trgu ob
              domobranski paradi. Da bi bralec vsaj malo zaslutil, kakšen čas je to bil, bi bilo
              pošteno objaviti vsaj še fotografijo ustreljenega Ehrlicha pred Ljudsko kuhinjo.
              Vosovski umori po Ljubljani in po ostali Sloveniji, ki so zanetili državljansko vojno,
              so namreč opisani takole: »Ljubljančani so se tudi odlikovali z najdrznejšimi
              oboroženimi akcijami (napadi na prometne naprave, razoroževaje okupatorjevih vojakov,
              usmrtitve okupatorjevih sodelavcev in nasprotnikov NOV).« In takle stavek se je vrinil
              v edicijo,</p>
            <p>ki naj bi bila shramba trajnih vedenj! Lahko, da so vosovci napadli kakšno prometno
              napravo v Ljubljani in razorožili nekaj italijanskih vojakov, v resnici pa je bil
              njihov skoraj izključni posel, da so pobijali neoborožene politične nasprotnike,
              katerih edina krivda je bila, da so zavračali komunizem in se niso hoteli pridružiti
              OF. </p>
            <p>Po Ferencu je bila OF ustanovljena, 26. aprila 1941, striktno se drži naziva,
              narodnoosvobodilni boj in NOB. Naštel bi nekaj pojmov iz njegovega slovarja, ki so nam
              tako zlezli v kosti, da ne opazimo takoj, da je z njimi kaj narobe: »Napredni kulturni
              delavci, žrtve fašističnega nasilja, ni bilo možnosti za protiokupatorsko sodelovanje,
              narodnoosvobodilnemu gibanju sovražni tabor, pojasnjevanje enotnosti OF (Dolomitska
              izjava), osvobojeno ozemlje, slovenski kolaboracionistični uradi in oboroženi oddelki,
              osvobodili Ljubljano«. </p>
            <p>Zanimiv je tale stavek: »Nemška in domobranska policija sta izvajali množične
              aretacije, pripadnike narodnoosvobodilnega gibanja sta pobijali pri Sv. Urhu in na
              raznih krajih Gorenjske.« Za tisto, kar naj bi se dogajalo na Urhu, nič več ne dolži
              urhovske posadke. Ker pa vemo danes že malo več, kako je bilo s temi poboji, bi lahko
              pustil Urha pri miru in zapisal kako drugače: »Domobranska policija je aretirala
              partizanske aktiviste in terence in jih najmanj sto pobila v okolici Ljubljane.« </p>
            <p>Ne pričakujem, da si bodo uredniki nacionalke vzeli naše pripombe in očitke k srcu.
              Pred dobrim letom je eden od njih, Lan Brenk, oholo in posmehljivo zavrnil misel, da
              je pri nas divjala državljanska vojna in se izrazil nekako takole: »Enciklopedija
              Slovenije ne bo reševala domobrancev in jih oprala zgodovinske krivde, ko so šli v
              kolaboracijo z okupatorjem!« </p>
            <p>Na take izjave lahko rečemo sledeče: »Kar imejte jo, svojo nacionalko! Vendar pazite,
              da ne bo postalo vaše pisanje čez deset let ničvreden papir, kot so Titova in
              Kardeljeva dela! Ne čudite se, če bodo ljudje spoznali, da so vaše knjige slaba
              naložba s preveč pokvarljivim blagom, in bodo raje počakali, da vas sreča pamet.« </p>
          </div>
        </div>
        <div type="div2">
          <head>Sprava ... sprava ... sprava</head>
          <docAuthor>Blaža Cedilnik</docAuthor>
          <div type="div3">
            <p>Naj za uvod opišem dogodek z neke ameriške univerze.</p>
            <p>Problem Amerike je v tem, da je »svobodna dežela (free country)«, kar pomeni med
              drugim tudi to, da imajo vsi državljani enake pravice. Če gremo tako po stopničkah
              logičnega sklepanja naprej (eno sledi iz drugega), pridemo do kategoričnega
              spoštovanja človečanskih pravic in svoboščin ne glede na barvo ... in končno do tega, da
              mora biti na vsaki univerzi vsaj en temnopolt (da ne rečem črn) študent. Če so trije,
              je vse skupaj še nekako obvladljivo, če pa jih je recimo 5 %, potem pa se izcimi
              zgodba, ki je žal resnična.</p>
            <p>Ti študentje potem po logiki stvari ustanovijo Black Student Union – Zveza
              temnopoltih študentov (da ne bi kdo slučajno pomislil, da obstaja White Student Union
              – Zveza belih študentov; čim bi jo kdo ustanovil, bi ga takoj obtožili rasizma). Zdaj
              pa k prej omenjenemu dogodku. </p>
            <p>Februar je mesec, posvečen zgodovini temnopoltih Američanov – Black History Month. Ob
              tej priložnosti so vsepovsod različne predstave, proslave, razstave ... na to temo. Tako
              je knjižnica znane ameriške univerze priredila razstavo o zgodovini prizadevanj za
              odpravo suženjstva. Temnopolti študentje so bili mnenja, da razstava preveč poudarja
              zasluge belcev in na ta način žali temnopolte Američane, ker izničuje njihov prispevek
              k aboliciji. Temnopolti študentje bi lahko poslali protestno pismo knjižnici, lahko bi
              se pritožili pri študentski vladi, lahko bi tudi objavili svoje zgražanje v enem od
              šolskih časopisov (vsaj dva sta jim na voljo), končno pa bi lahko poslali pismo tudi
              predsedniku univerze. Ampak ne, stvari so se lotili bolj direktno. Razstava je bila
              odprta le nekaj dni, ko so se v nedeljo zvečer, četrt ure pred polnočjo, ko zapirajo
              knjižnico, natepli temnopolti študentje v razstavne prostore in zahtevali, da se
              razstava zaradi žaljive vsebine takoj odstrani. Vratar in študent, ki izposoja knjige,
              sta jih poskusila prepričati, da bi stvar preložili na naslednje jutro, ko bi bila
              prisotna kakšna kompetentna oseba. Temnopolta druščina pa je ne samo vztrajala pri
              svojem, ampak začela tudi groziti, češ da bodo vse skupaj razbili. Vratarju ni
              preostalo drugega, kot da je zbudil predsednika knjižnice, ki se je tudi skušal
              pogajati in odložiti zadevo, a prav tako brez uspeha. Predsedniku knjižnice ni
              preostalo drugega, kot da je sam (s pomočjo vratarja in omenjenega študenta za
              izposojo knjig in morda še koga) znosil eksponate sredi noči v nekakšno deponijo.
              Temnopolti študentje pa so v dostojanstveni drži nadzirali njihovo početje.</p>
            <p>Sledi reakcija univerze, profesorjev, študentov. Skratka, iskanje krivcev. Vsi so
              nenadoma ugotovili, da razstava res ni bila na mestu, postavljalci razstave so se
              pokesali, ker so ravnali premalo odgovorno. Študentje so v glavnem molčali. Študentske
              organizacije pa so bile v svojih izjavah zelo previdne in so trobile v isti rog kot
              vsi ostali. Predsednik univerze (kot npr. pri nas rektor) se je užaljenim študentom
              opravičil in obljubil, da bo v bodoče on osebno pazil, da do česa takega ne bo več
              prišlo. Obenem jim je obljubil, da bo on sam poskrbel za pospešeno uresničevanje
              njihovih zahtev, ki so jih že prej naslovili na univerzo (vsak študent bi moral
              obvezno poslušati vsaj en predmet iz »Black History«, da se vsem študentom omogoči
              poslušanje tovrstnih predavanj na drugih univerzah vključno z brezplačnim prevozom in
              šolnino, da se čimprej nastavi večje število temnopoltih profesorjev – spomnimo se na
              naš »republiški ključ«! itd.) in da se bo z njimi sestal vsakih štirinajst dni in jim
              poročal o tem, kaj je bilo narejenega. In tako se tudi v resnici dogaja: vsakih
              štirinajst dni se predsednik univerze opravičuje predstavnikom Zveze temnopoltih
              študentov, ker še niso zaposlili večjega števila črnih profesorjev in podobno.
              Presenetljivo ali pa tudi ne je dejstvo, da načina protesta temnopoltih študentov ni
              nihče obsodil, kaj šele, da bi bili kaznovani za to. Če bi kaj takega naredili beli
              študentje kakršnekoli interesne skupine, bi zagotovo razpustili njihovo društvo,
              organizatorjem akcije pa bi izročili opomin pred izključitvijo z univerze.</p>
            <p>S tem v zvezi bi spet in ponovno opozorila na knjigo Malikovanje zločina, ki jo je
              napisal Narte Velikonja in kjer razlaga, kako so ljudje reagirali na eksekucije, ki
              jih je izvajala OF med vojno: Je že kaj naredil! Nekaj bo že na tem! In vse skupaj je
              bilo le še stvar propagande, lansiranja govoric.</p>
            <p>Na ta dogodek sem se spomnila ob poslušanju okrogle mize o beguncih. Izrečene so bile
              besede: Amerikanci so zainteresirani za Afričana, ker jim prinese kolajno, Slovenci so
              zainteresirani za športnike iz Bosne. Govorili so še o tem, kdo od beguncev se bo
              vrnil v Bosno, kdo se bo hotel vrniti in kdo se ne bo hotel vrniti, če ne bo Bosna
              taka, kot si jo zamišlja. Povedali so še, da se beguncem v Sloveniji dobro godi,
              marsikomu materialno celo bolje kot prej v domovini, zato bo skušal marsikdo ostati.
              Voditeljica je skrbno izbirala besede, da ne bi bil kdo od prisotnih (prisotni so bili
              samo Bosanci) užaljen. Vse lepo in prav. Vsakomur od nas se begunci smilijo. Vsi smo
              jim pripravljeni pomagati in jim tudi pomagamo po svojih močeh. Pomagamo jim tudi na
              silo (s pomočjo državnih sredstev, ki se tako ali drugače izvlečejo iz naših žepov).
              Vendar bomo morali prej ali slej izreči pošteno in odprto besedo (brez dlake na
              jeziku) o vseh posledicah prevelikega doseljevanja neslovenskih Jugoslovanov v
              Slovenijo. Posledice pa bodo glede na to, da bo veliko število beguncev ostalo v
              Sloveniji, še hujše in drugačne, morcla celo nepredvidljive. Zato bi se morali prej
              pogovoriti in analizirati vnaprej. Žal je ogromno tu že zamujenega. Spet bi rada
              opozorila na miselni eksperiment v povezavi z brainstormingom namesto eksperimenta v
              živo (bolje je preprečevati kot zdraviti), v Sloveniji se že vsa leta borimo s
              posledicami nepremišljenih (da ne rečem zlonamernih) dejanj (najbolj eklatantne so
              bile t. i. zgrešene investicije). Zakaj ne bi zdaj, ko smo na svojem (pomeni sami zase
              – očitno se bojim, da ne bi kdo česa narobe razumel), delali drugače, zakaj ne bi
              stvari temeljito premislili vnaprej. Ampak ne. Kar se Janezek nauči, to Janez zna.
              Lepo po starem. Bumf v bazen! Bomo potem ugotavljali, če je notri voda. Če je voda
              vrela. Če, karkoli že. Potem. Ves čas se borimo s posledicami nekih preteklih dejanj,
              političnih odločitev, samoupravnih odločitev, smo vsi za, vsi smo za, potem pa pit,
              ha–ha zares, vsi Blatničani zbrani.</p>
            <p>Prijatelj se je po sili razmer odločil za nakup stanovanja v Štepanjskem naselju.
              Okrog njega živijo sami Bosanci (ki imajo seveda slovensko državljanstvo), vsi se
              poznajo med seboj, vsi ga opazujejo, ker se ne vključi v njihovo družbo, ves čas
              delajo hrup, okrog sebe praktično ne sliši slovenske besede, sploh nima občutka, da
              živi v Sloveniji. In tako je povsod, kjer so se naselili (ali so jih naselili)
              prebivalci iz drugih delov bivše Jugoslavije. Če kdo kaj reče, je takoj šovinist.
              Nihče si ne upa nič reči. Lahko mu kdo kaj naredi. Njemu ali njegovi lastnini. Ali je
              sožitje možno? Je, če pozabiš na svojo integriteto, če se prilagodiš v lastni domovini
              »slovenskim državljanom«, ki so bili zaradi visokih političnih ciljev masovno
              naseljeni po Sloveniji.</p>
            <p>Šli smo se kopat na Soro. Skoraj ne slišiš slovenske besede.</p>
            <p>Pomislim na Istrane. Demokratična hrvatska oblast jim skuša na podržavljeno družbeno
              imovino naseliti Vukovarce, ki so popolnoma drugačne mentalitete, ki bodo razbili
              sožitje Istranov; sožitje je očitno zelo krhka stvar. Tudi Bosanci so v prej omenjeni
              oddaji govorili o sožitju, ki je bilo nekdaj v Bosni, pa so jim ga od zunaj razbili.
              In ni ga več. Kot bi počil milni mehurček. V TV dnevniku so kazali umik Srbov z Igmana
              – kot Huni, kjer so jezdili, ni več rasla trava.</p>
            <p>To so posledice »tekovin revolucije«.</p>
            <p>Misli mi tečejo naprej. Zakaj ne bi bilo neko tako omizje sestavljeno iz Slovencev,
              ki so morali po drugi svetovni vojni pobegniti po svetu, ker bi jih sicer doma pobili.
              Ali bomo kdaj videli resnično voljo, da se da beseda vsem, ki imajo kaj povedati o
              resnici druge svetovne vojne, se pravi o OF, NOB in pobojih, ki so bili na moč podobni
              etničnemu čiščenju v Bosni. Tako omizje z voditeljico, ki bi prav tako strpno in z
              veliko mero obzirnosti vodila pogovor. Ves čas pazila, da ne bo rekla napačne
              besede.</p>
            <p>Bila sem na slovesnosti ob lipi sprave. Vse bolj partizanska se mi zdi. Na spominski
              maši je nadškof Šuštar govoril o spravi, odpuščanju, ljubezni do sovražnikov.</p>
            <p>Prilika o neusmiljenem hlapcu</p>
            <p>»Tedaj je pristopil k njemu Peter in mu rekel: 'Gospod, če greši zoper mene moj brat,
              kolikokrat naj mu odpustim? Do sedemkrat?' Jezus mu pravi: 'Ne rečem ti do sedemkrat,
              ampak do sedemdesetkrat sedemkrat.'</p>
            <p>Zato je nebeško kraljestvo podobno kralju, ki je hotel napraviti račun s svojimi
              hlapci. In ko je začel računati, so mu privedli nekoga, ki mu je bil dolžan deset
              tisoč talentov. Ker pa ni imel s čim plačati, je ukazal njegov gospod prodati njega,
              njegovo ženo in otroke in vse, kar je imel, in poplačati. Hlapec pa je predenj padel
              in ga prosil: 'Gospod, potrpi z menoj in vse ti povrnem.' Usmilil se je gospod tega
              hlapca, ga oprostil in mu dolg odpustil. Ko je pa ta hlapec odšel, je srečal enega
              svojih sohlapcev, ki mu je bil dolžan sto denarjev, in ga je zgrabil ter davil,
              govoreč: 'Plačaj, kar si dolžan!' Njegov sohlapec pa je predenj padel in ga prosil:
              'Potrpi z menoj in vse ti povrnem.' Oni pa ni hotel, ampak je šel in ga dal vreči v
              ječo, dokler bi ne poplačal dolga. Ko so pa njegovi sohlapci videli, kaj se je
              zgodilo, so se zelo užalostili in so šli ves dogodek pravit svojemu gospodu. Tedaj ga
              je njegov gospod poklical in mu rekel: 'Hudobni hlapec, ves dolg sem ti odpustil, ker
              si me prosil; ali nisi bil tudi ti dolžan usmiliti se svojega sohlapca, kakor sem se
              tudi jaz tebe usmilil?' In razsrdil se je njegov gospod in ga izročil mučiteljem,
              dokler bi ne poplačal vsega dolga. Tako bo tudi moj nebeški Oče storil z vami, če iz
              srca ne odpustite vsak svojemu bratu.« Iz evangelija po Mateju</p>
            <p>Dobro vračati s hudim, je peklensko.</p>
            <p>Hudo vračati s hudim in dobro vračati z dobrim, je človeško.</p>
            <p>Hudo vračati z dobrim, je božansko. </p>

            <figure>
              <graphic url="slike_z_10/z_10_35.png"/>
              <head>Ali ga bosta ta dva popravila?</head>
            </figure>
            <p>Torej se od ljudi (samo od določenih ljudi!) zahteva božansko ravnanje. Spomnim se
              neke daljne tete. Verna ženica. Velikonočno pridigo je župnik posvetil spravi in
              odpuščanju, izhajajoč iz dejstva, da je Kristus na križu prosil svojega očeta, naj
              odpusti Judom, ki so ga tako zverinsko mučili in na koncu tudi zverinsko ubili. In je
              šla teta k spovedi. Župniku v spovednici je rekla: Jaz jim ne odpustim. Jaz nisem za
              spravo. Zakaj ne, je zanimalo župnika. Zato, ker je za odpuščanje potrebno vsaj malo
              kesanja. Jaz pa ne vidim pri nikomer od teh, ki so pobijali naše fante po vojni, niti
              najmanjšega sledu kesanja. Pa ti je dal odvezo, je zanimalo mene. Menda že, je
              odgovorila. Presenetil me je ton njenega glasu. Tako odločen, ne vem, kakšen izraz bi
              uporabila, tako nenavaden je bil ton njenih besed. Pomislila sem, kako je govorila
              včasih: Vi mlajši nimate nobenega odnosa do vere in cerkve. Nas so pa vzgajali v veri,
              cerkev je za nas od vsega najpomembnejša v življenju. Tokrat pa so njene besede
              izzvenele skoraj tako, kot bi ji bilo popolnoma vseeno, četudi ji župnik ne bi dal
              odveze, četudi bi jo (morda se bo slišalo grobo, ampak tak občutek sem imela ob njenih
              besedah) župnik vrgel iz cerkve, povedala je tako kot misli in tega ne misli
              spremeniti. Spomnim se tudi njenih besed ob »spravi« na Rogu. Samo njih sprašujejo, če
              so za spravo. Nas pa nihče nič ne vpraša. In z drobno, suho roko, stisnjeno v pest, je
              požugala po zraku in udarila po mizi: Ne, mi že nismo za spravo. Za tako spravo že ne.
              In kaj je mislila s tem, da ni za takšno spravo. Za kakšno spravo. Za tako spravo, ki
              je podobna sožitju mojega prijatelja sredi bosanskega naselja. Navaditi se, da v
              lastni domovini vsi okoli tebe govorijo tuj jezik, da ne naštevam, da se obnašajo
              popolnoma drugače, kot bi se Slovenci. In prav taka je naša toliko opevana »sprava«.
              Vi, ki ste bili na strani protikomunizma, sklonite glave iz hvaležnosti, da se gremo
              spravo, da se lahko reče tu pa tam kakšno besedo o pobojih, da se govori o vračanju
              nacionaliziranega (ukradenega) premoženja ... Medtem bomo mi živeli v vilah (sedaj je na
              poziciji mlajša generacija), mi smo premladi, da bi imeli kaj s tem, ampak naši očetje
              so se borili na pravi strani, ves svet jim to prizna (genialna propaganda; človek si
              ne more kaj, da ne bi občudoval, po drugi strani pa mi ves čas hodi po glavi prej
              omenjena knjiga Narteja Velikonje) in mi smo na to ponosni.</p>
            <p>In resnico bodo potiskali pod preprogo toliko časa, da bo popolnoma vseeno ... Da bo
              samo še povest za zgodovinsko čitanko.</p>
            <p>Prav tako bo najbrž slovenski jezik in kultura samo še mrtvo etnografsko blago v
              muzejih; razumel pa tako in tako ne bo nihče. In tudi ne bo nikomur mar. </p>
          </div>
        </div>
        <div type="div2">
          <head>Kratek historiat slovenske politične emigracije</head>
          <docAuthor>Peter Urbanc</docAuthor>
          <div type="div3">
            <p>Naši potomci bodo vpraševali, ali je bila potrebna, ali je bila nujna? Odgovor je
              enostaven. V jeseni 1944 je postajalo jasno, da bo v Jugoslaviji zmagala revolucija.
              Naša levica, s tem mislim partijo in njene zaveznike, znane pod imenom NOB, je kazala
              od vsega začetka rdečega terorja, da za rojake, ki niso sprejemljivi za komunizem, v
              Sloveniji ne bo obstanka. Pobijanje in mučenje v prvi fazi rdečega terorja ter
              tragedija septembra in oktobra 1943 (Turjak, Kočevje, Jelendol) so kazali na smrtno
              nevarnost za lep del rojakov, če bi ostal doma. Razne Titove in druge obljube,
              amnestije, dogovori, da bodo premagani ohranili vsaj življenje, so bili dosledno in to
              nemudoma kršeni. Na vprašanje, ali je bilo res potrebno oditi toliko civilistom,
              ženam, otrokom, je lahko odgovoriti. Med revolucijo in po zmagi se smrt tudi pred
              njimi ni ustavila. Demokratična opozicija je še med revolucijo dobila v roko podatke o
              kartoteki KPS, ki je vsebovala 25.000 nasprotnikov. Pomen kartoteke je bil jasen
              takrat, še bolj pa danes. </p>
            <p>Politična emigracija je pri umiku priznala izgubo bitke v domovini, vendar je trdno
              računala, da boj in vojna proti komunizmu nista končana.</p>
            <p>Z umikom na Koroško se je tako začela prva, in upajmo, zadnja slovenska politična
              emigracija. V naši zgodovini imamo primere umika protestantov, redkih politikov in
              vojakov leta 1918 in komunistov med obema vojnama. Vsi ti so bili maloštevilni in jih
              komaj štejemo v kategorijo političnih emigrantov.</p>
            <p>Še danes je med emigranti živ spomin na prepričanost, da umik na Koroško ne bo trajal
              dolgo. V domovini smo zgubili bitko, vojna proti komunizmu pa traja. Angleška vlada,
              predvsem Churchill, je načrtovala blokiranje prodora komunizma na zahod. Angleži so
              upali na koncentracijo jugoslovanske opozicije v Sloveniji. Jeseni 1944 smo imeli na
              Primorskem močne srbske enote četnikov, nedičevcev in predvsem Ljotičevih
              dobrovoljcev. Na teritoriju Slovenije so bile močne nacionalne ruske, vlasovske sile.
              Na žalost so odpovedali Hrvatje; ti so, namesto da bi se pridružili, celo uničili del
              srbskih četnikov, ki so skušali prodreti iz Bosne v Slovenijo.</p>
            <p>Konec tega upanja je bila predaja nemškega korpusa med Reko in Ilirsko Bistrico 24.
              aprila 1945. Ta predaja je odprla pot JLA proti Trstu. Prvi so bili na udaru Srbi. Ti
              so se na hitro, in ne da bi obvestili Ljubljano, umaknili preko Gorice v Italijo. Ta
              nenadni umik je preprečil načrtovani odhod domobrancev in civilistov iz Ljubljane
              proti Italiji. Preostala je pot na Koroško.</p>
            <p>Konfrontacija med Sovjeti in zavezniki, še posebej proti novi Jugoslaviji, je bila
              veliko upanje naših beguncev. Podrobni angleški načrt za udar na Jugoslavijo je bil
              napravljen. Prodor komunizma so hoteli ustaviti na starih jugoslovanskih mejah. S tega
              vidika je lažje razumeti taktični tajni dogovor med Jugoslavijo in Angleži. Znani
              dogovor je v 1. členu povedal vse: JLA se umakne do 19. maja, vračanje beguncev se
              začne 24. maja. Jugoslovani so bili ustavljeni na stari avstrijski meji, begunci,
              domobranci, četniki, hrvaška vojska in civilisti so plačali račun. Vsi pogoji za
              slovensko politično emigracijo, ki je trajala dve generaciji, so bili s tem
              podani.</p>
            <p>Umik emigracije iz domovine ni bil po godu novim oblastnikom. Partizani, če hočete
              JLA, so dobili posebni nalog, da pustijo na miru Nemce, da pa poskusijo ustaviti
              emigrante. Rezultat je bila bitka na Dravskem mostu, usodna za 180 partizanov. Z
              gledišča dileme NOB ali državljanska vojna je ta zadnja bitka zanimiva. Svoječasno
              slavljeni začetek upora je bil 22. julij 1941. Takrat je bil napaden neki naš rojak.
              Tako imamo na samem začetku in na koncu »NOB«, ali če hočete upora, prisoten čisti
              element državljanske vojne. Mogoče še velja povedati, da ves april in maj 1945, z
              izjemo predaje nemškega korpusa na Primorskem, ni bilo kakih omembe vrednih spopadov z
              Nemci. Zgodovinsko torej ni mogoče govoriti o vojaški osvoboditvi Slovenije, ampak o
              zasedbi.</p>
            <p>Od vsega začetka emigracije je obstajal Narodni odbor za Slovenijo. Ta je bil edini
              organizirani politični faktor. Predstavniki SLS, liberalcev in socialistov so
              sestavljali odbor 13 članov. SLS je imela večino s sedmimi člani. Kot posamezniki so
              stali ob strani številni stražarji, zagovorniki slovenske države. </p>
            <p>Še v Celovcu je Narodni odbor poskusil intervenirati za begunce pri Angleški vojaški
              upravi. Upali so doseči preselitev v Italijo, tam bi se počutili varnejše. Angleži so
              bili nedostopni. Osebno je interveniral v angleškem štabu poveljnik domobrancev, tedaj
              formalno že Slovenske vojske, general Krener. Brez uspeha, angleški general mu je
              zabrusil: izpolnil bom vsa povelja in isto pričakujem od vas.</p>
            <p>Zaradi vrnitve 8243 domobrancev, med njimi nekaj sto civilistov, je med emigracijo
              prišlo do burnih debat in očitkov, zakaj se preselitev v Italijo ni preprečila. Zadeva
              je bila nesmiselna. To je tako, kot očitek direktorju banke, zakaj ni preprečil ropa.
              Nihče ni mogel računati, da bodo begunci postali žrtev enega največjih zločinov proti
              človeku, da bodo krivci Angleži, ki naj bi bili vzorniki moderne demokracije. Še manj
              pa smo predvidevali grozno usodo vrnjenih.</p>
            <p>Predsednik Narodnega odbora je bil v začetku emigracije dr. Basaj. Dva njegova
              sinova, mladoletnika, sta bila vrnjena in pogubljena. Dva aktivna, dinamična politika,
              dr. Albin Šmajd in Andrej Uršič, prvi prvak SLS, drugi liberalec, sta se umaknila v
              Trst. Šmajd je bil kmalu ugrabljen, pripeljan v Ljubljano in skrivoma ubit. Andrej
              Uršič, Primorec, je bil nepreviden, ker je hodil v cono B, tam so ga prijeli in
              skrivoma ubili.</p>
            <p>Dr. Ciril Žebot, neformalni voditelj stražarjev, je bil v Rimu. Imel je dokaj povezav
              s Poljaki. Delal je za idejo intermarija, podonavske politične povezave, zgodaj je
              emigriral v ZDA.</p>
            <p>V Washingtonu je postal redni univerzitetni profesor ekonomije. Imeli so ga za
              voditelja gibanja za osamosvojitev Slovencev. Sodeloval je z guvernerjem, senatorjem
              Lauschetom. Obljubljal je članke o Sloveniji v New York Timesu. Znane so njegove
              knjige o Sloveniji. Bil je dominantna osebnost, mogoče preveč, mogoče zato privrženci
              samostojnosti niso nikdar organizirali pomembne lastne, vseslovenske aktivne politične
              strukture.</p>
            <p>Od maja 1945 do zaključka odhoda v prekomorje 1948 je bilo nekaj povezave iz
              zamejstva v Slovenijo. Nazaj so skrivaj hodili preživeli domobranci, v glavnem je šlo
              za reševanje ljudi v smrtni nevarnosti, sorodnikov. Nikakor ni šlo za poskus kake
              gverile, politične akcije. Nova oblast se je tega bala, na to se je neupravičeno
              izgovarjala pri opravičevanju genocida. V eni takih akcij je po neprevidnosti padel v
              roke Ozni polk. Bitenc. V to obdobje spada Matjaževa vojska. Šlo je za mrežo
              upornikov, predvsem na Štajerskem. Tudi tu ni šlo za kako gverilo, organizirano
              opozicijo. Polkovnik A. Glušič je to vodil s Salzburškega. Na Koroškem je koordiniral
              delo France Grum. Za organizacijo je stala ameriška CIA, ki je hotela imeti
              podrobnejše informacije o razvoju doma. CIA je v teh letih skozi skoraj 10 let
              organizirala tako mrežo po vsej vzhodni Evropi. Posebno so bili pri roki uporniki v
              Ukrajini (Banderovci) in na Baltiku. Uporabljali so se avioni. Precej avionov je bilo
              zbitih, posadke, preko 135 oseb, so Sovjeti na tihem likvidirali. Vse to je zaradi
              učinkovite infiltracije sovjetske tajne policije KGB doma in zunaj propadlo. Zavezniki
              so začeli s taktiko čakanja.</p>

            <figure>
              <graphic url="slike_z_10/z_10_36.png"/>
              <head>In gorje poti, ki nima človeka, da bi hodil po njej</head>
            </figure>
            <p>Dr. Miha Krek je vodil slovenski dobrodelni odbor v Rimu. Ta je organiziral
              emigracijo v Argentino. Krek sam se je izselil v ZDA. Ameriška vlada je njega in druge
              vzhodnoevropske politike finančno skromno podprla. Čas Kreku in kolegom ni bil
              naklonjen. Zavezniki so primerni moment obračuna s Sovjeti v prvih povojnih letih
              zamudili. V taktiziranju s Sovjeti so bili vzhodnoevropski politiki potisnjeni ob
              stran. To še posebej velja za Kreka, Titov spor z Moskvo je Ameriki ustrezal. Krek,
              četudi v ZDA nekako osamljen, je prevzel vodstvo Narodnega odbora. V tem obdobju so
              pritisnili stražarji na vključitev v odbor. Krek je odklonil, takratna taktika
              stražarjev, državo takoj in za vsako ceno, je bila preradikalna in prezgodnja. Odbor
              je v začetku ohranil princip federativne kraljevine Jugoslavije. Počasi se je nagibal
              k suverenosti. Za božič 1974 je v poslanici Odbor že načrtoval suverenost naroda z
              jasno definicijo »Republika Slovenija, mednarodno priznana samostojna demokratična
              država«. </p>
            <p>Po Kreku je prevzel vodstvo Narodnega odbora, preimenovanega v Slovenski narodni
              odbor (SNO), dr. Miloš Stare. Rojen je bil 1905 v Dolu pri Domžalah. Pravnik, vodja
              ljubljanske radijske postaje, poslanec leta 1938. Vso vojno je živel v ilegali,
              skrivajoč se pred Nemci, pred VOS-om. VOS ga je poskusil ugrabiti po vojni v Trstu,
              ugrabitelja je spretno odrinil, avto je odpeljal brez njega. V Argentini je delal v
              začetku kot delavec pri gradnji letališča, kasneje je bil uradnik v državni službi.
              Ustanovil je Svobodno Slovenijo, danes najboljši tednik v diaspori. SNO je vodil
              demokratsko, odprto, pluralistično. V odboru SNO pod njegovim vodstvom ni nikdar
              prišlo do večjih nesporazumov. V odbor so bili povabljeni tudi stražarji. Stare je
              imel karizmo, bil je izvrsten govornik brez branja, udaren in prepričljiv. Osebno sva
              se mnogo srečevala, zame je bil načelen, pameten, sposoben. 1984 je umrl. Najzvestejši
              Staretov sodelavec v stranki in naslednik v predsedstvu SNO je bil g. Rudi Smersu. V
              Jugoslaviji poslanec, med vojno je bil v vseh ilegalnih organizacijah SLS, vojaških in
              civilnih. Za razliko od Stareta je Smersu manj karizmatičen, bolj siva eminenca. Živi
              v Buenos Airesu.</p>
            <p>Demokrati so imeli v eksilu inž. Ladislava Bevca. Gradbeni inženir, sokolski
              funkcionar v konfrontaciji s Poličem, Lubejem in Rusom. Gestapo ga je imel zaprtega od
              jeseni 1944 do marca 1945. Emigriral je v Kalifornijo. Vodil je SDS skoraj do smrti
              leta 1988.</p>
            <p>Politična emigracija se je množila tudi po 1945. letu. Odskočil je že marsikak
              vidnejši komunist. Večinoma se niso pridružili že obstoječi politični emigraciji. Eden
              od razlogov bi mogel biti njihova levičarska preteklost, počutili so se nelagodno v
              stiku z žrtvami iz leta 1941/1945. Izstopata dve osebnosti.</p>
            <p>Dr. Ljubo Sirc, sin industrialca iz Kranja. Vedno je kazal intenzivno zanimanje za
              politiko. Med vojno je bil v okviru Stare pravde v OF. Stara pravda, neprijetna KPS,
              je bila vržena iz OF. Še sredi vojne se je s težavo prebil v Švico. Po neki
              nerazumljivi logiki se je 1944 vrnil v Split v prekomorske brigade. 1946/47 je,
              legalno in odkrito, skušal organizirati opozicijo. Sledil je zapor, znani Nagodetov
              proces. Po dolgoletni ječi je Sirc ilegalno zapustil Slovenijo in se končno zaposlil
              na Univerzi v Glasgowu. Sirc se je sicer pozno, toda še za časa diktature, vračal v
              Slovenijo.</p>
            <p>Druga markantna osebnost je bil pokojni prof. France Jeza, krščanski socialist. Med
              vojno je moral delati za VOS, v Trstu mi je do podrobnosti pravil o možnosti, da bi
              rešil Tomšiča. Naloga za to partija ni izdala! Zaradi pritiska Ozne, naj postane
              konfident, se je umaknil v Trst. Žal po intervenciji režima ni nikdar dobil stalne
              službe. Bil je verjetno največji pobudnik za slovensko državo v dobi, ko je to bilo
              nevarno. Ideji je bil predan globalno, napisal je knjigo, delil je letake obiskovalcem
              iz Slovenije, spomenice je množično pošiljal v domovino. Bil je trn v peti režimu.
              Režim ni ukazal ugrabitve ali česa hujšega. Razlog bi mogel biti, da ga je ščitilo
              svoječasno delo za partijo in dejstvo, da je vztrajal pri fikciji NOB. Zanj je bila
              glavna osamosvojitev Slovenije, manj pa osvoboditev izpod jarma diktature. Stiki s
              politično emigracijo niso uspeli. Bil je samorastnik.</p>
            <p>Za zaključek naj naštejem glavne aktivnosti emigracije.</p>
            <p>a) Prvič – že samo dejstvo obstoja tako številne politične emigracije je bilo živ
              spomin in opomin, da so komunisti prevzeli vlado s surovo silo, nelegitimno.</p>
            <p>b) Publicistika, posebno pričevanje o nesmiselnosti in grozoti revolucije. Argumenti
              o rdečem terorju 1941/42, ki je vsega kriv, ki bi moral biti glavni objekt sprave, so
              prepričljivi, neizpodbitni. Opisovanje, očitek genocida po vojni, po zmagi revolucije,
              je partijo postavil ob zid, do samega priznanja. Pravljice o NOB, s katero ni bil
              nihče skregan, in obrekovanje nedovoljene kolaboracije na drugi strani je niso rešile
              odgovornosti. V publicistiki je vodila Svobodna Slovenija. Tabor in Vestnik,
              domobranski glasili, sta na tisočih straneh podala zvesto pričevanje medvojnega
              obdobja. Na strani stražarjev so ogromno delo opravili Slovenska država, Sij slovenske
              svobode in drugi.</p>
            <p>Stalni, načelni, nepopustljivi pritisk na vse možne mednarodne forume. To, pravijo,
              je poleg papeža, Solidarnosti in Lecha Walense največ pripomoglo k zatonu komunizma.
              Mnogi naši begunci so dosegli visoka mesta v novih državah v politiki, še bolj v
              gospodarstvu. Posebno so vidni dr. Alojzij Ambrožič, nadškof torontske nadškofije,
              kandidat za kardinalski klobuk, g. Jože Kastelic, stavbenik, verjetno največji mecen
              slovenske skupnosti. V Italiji je obstal drugi veliki mecen, hotelir g. Vinko Levstik.
              V Argentini imamo nič manj kot Zupanov in Oblakov gospodarski imperij, v daljnji
              Avstraliji sta brata Sajovic, eden politik, avstralski senator, drugi s tovarnami v
              mnogih državah.</p>
            <p>c) Povezava emigracije z zamejstvom. Tu je pomembna predvsem Draga, ki jo je v
              glavnem ustvaril politični emigrant prof. Jože Peterlin, pa Koroški dnevi, zamejska
              publicistika. Ni bilo lahko, zamejci so bili v prvih letih neinformirani,
              terorizirani, kasneje so kazali, s častnimi izjemami, predvsem zavzetost za svoje
              manjšinske pravice. Problem konfrontacije z diktaturo v matici je bil zanje drugotnega
              pomena.</p>
            <p>d) Povezava z domovino. Obstajali so mnogi, predvsem osebni kanali. Vse je bilo zelo
              konspirativno, otežkočeno zaradi meje in silnih razdalj. Poudariti moram, da nikdar ni
              prišlo do kake podtalne akcije proti režimu. Temu se je izogibalo. Bilo je nevarno,
              tako doma kot tudi zunaj. Verjetnost uspeha, prodora, ni opravičevala rizika. Travma
              genocida, rdečega terorja se je obdržala skozi dve generaciji.</p>
            <p>Delo politične emigracije je bilo težavno. Ker skozi desetletja ni bilo prave
              perspektive, ker ni bilo upanja na skorajšnjo spremembo, ni bilo podpore, sodelovanja,
              da o kaki finančni podpori niti ne govorim. Mednarodna politika taktiziranja, čakanja,
              poudarek na status quo posebno v SFRJ je bilo težko breme. Vodila nas je zvestoba in
              dolžnost do naroda in še posebej do pokončanih legij slovenske vojske, žena in
              otrok.</p>
            <p>Ambicija slovenske politične emigracije je bila s svobodnimi volitvami, aprila 1990,
              izpolnjena. Politični pluralizem je bil glavni cilj politične emigracije. SNO je
              prenehal delovati. Narod je volil, kakor je volil. Izbira nam v diaspori večinoma ne
              ustreza, volji naroda se uklanjamo. Današnja politična garnitura, kakršna pač je, je
              ta trenutek legitimni predstavnik nove svobodne Slovenije.</p>
            <p>Emigracija v domovini tik pred volitvami 1990 ni bila prisotna. Skozi dolga leta, vse
              do časa volitev, je diktatura v marsičem že popuščala. Nikakor pa ni popustila na
              področju emigracije. Celo osebnosti, ki so leta</p>
            <p>1990 prispevale levji delež k demokratizaciji, si niso upale ali želele sodelovanja
              emigracije. Ne smemo pozabiti, da so bili skoraj vsi povezani z revolucijo ali
              kasnejšo diktaturo. Emigracija ni bila dobrodošla, povabljena. V tistih časih, tik
              pred volitvami, je to še vedno pomenilo prepoved vstopa na meji ali kako nesrečo doma.
              Sam, ki nisem bil v državljanski vojni, sem šele eno leto po demokratizaciji dosegel
              izbris iz črne knjige na meji. </p>
            <p>Kaj je emigracija pričakovala od nove demokratične družbe? Prav gotovo nobene posebne
              nagrade, slave, revanšizma, zmagoslavja. Kar smo pričakovali, je <hi>»</hi>
              <hi>izenačenje s slovenskimi državljani, z vsemi moralnimi in materialnimi pravicami
                in dolžnostmi, ki so nam bile vse od leta 1941 naprej odvzete, ker smo izbrali pot
                političnih emigrantov«.</hi>
            </p>
            <p>V tem, kar smo dobili oziroma ne dobili, je naše veliko, veliko razočaranje. V tem je
              danes kriza bivše politične emigracije, vsega izseljenstva, ki sedaj izgineva bolj
              kakor za časa enoumja. V tem pa leži tudi velika škoda za RS, izseljenstvo bi moglo
              biti pri roki v mnogočem, v politiki, posebno v mednarodni areni, še posebej pa v
              gospodarstvu. Velik kapital bi se vrnil v Slovenijo, z resnimi dolgotrajnimi
              investicijami. Še večja izguba pa je praktično znanje v vodenju modernega
              podjetništva, ki smo si ga pridobili v desetletjih.</p>

            <figure>
              <graphic url="slike_z_10/z_10_37.png"/>
              <head>Kraji slovenskega vračanja – Bohinj</head>
            </figure>
            <p>a) Državljanstvo. Najmanj smo pričakovali problemov na tem področju. Kako smo se
              zmotili! Člen 41 DZ določa, da mora del politične emigracije za državljanstvo
              zaprositi. To je sedaj, šele po treh letih (!), odpravljeno, s tem tudi zakoni SFRJ,
              ki so odvzeli državljanstvo. Nerazumljiv je postopek za potrdilo o državljanstvu.
              Oblasti ne potrdijo, da so vlogo prejele. Po raznih neprijetnih intervencijah dobiš
              potrdilo v 6 do 12 mesecih. Danes, v času računalnikov, je ugotovitev rojstva,
              domovnice za bivšega emigranta, s tem državljanstva, stvar 48 ur! Zakaj to zamujanje?
              Zakaj to nagajanje?</p>
            <p>b) Zakon o denacionalizaciji predvideva odškodnino za zaplenjena posestva, stavbe
              političnih emigrantov, če je bil že opravljen prepis. Argument je bil, da se ne sme
              delati novih krivic. To določilo krši nujno, samo po sebi umevno povračilo ukradenega
              premoženja, aplicirano že stoletja v vseh demokratskih deželah. (Vojni
              dobičkarji!)</p>
            <p>d) Volilna pravica. Aplikacija te ustavne pravice za državljane v tujini je bila
              čista šikana. Emigranti so morali izraziti pismeni namen, da bodo volili. Kaj takega
              svet še ni videl. Končno smo dobili volilnice, preračunano tako, da lep del ni mogel
              pravočasno voliti. Glasovalo je v diaspori kakih 4.000 ljudi, manjka podatek, ali so
              te volilnice dobili in ali so vsaj teh 4.000 glasov upoštevali.</p>
            <p>e) Zastopniki v tujini. Po zaslugi bivšega zunanjega ministra dr. Dimitrija Rupla je
              večina zastopnikov iz bivše diplomacije SFRJ. Kakšen uspeh bodo imeti ti zastopniki v
              sodelovanju z emigranti, če so prej, večinoma, radi ali neradi bili konfidenti Ozne,
              nam politični emigraciji nenaklonjeni, neprijazni, sovražni, nevarni.</p>
            <p>f) Zastopniki emigracije, izseljenstva doma. Doma se gnetejo številne organizacije,
              ki bi rade posredovale in delale z emigranti. Emigranti bi morali imeti svojega
              zastopnika v državnem zboru, imajo ga Italijani, teh je 2.500, imajo ga Madžari, teh
              je 8.000. Še bolj kot v zboru bi morali imeti emigranti, izseljenci svojega moža v
              državnem svetu. Izseljenska interesna skupnost odtehta kulturno, politično, predvsem
              pa gospodarsko večino interesnih skupin, ki imajo svoje mesto v svetu. Emigranti
              ostajamo subjekt, dober za folkloro, za obiske raznih politikov RS, za kako nabirko in
              turistične obiske. Slovenska demokracija, pasivno in aktivno soodločanje, za emigrante
              ne obstaja!</p>
            <p>g) Kot zanimivost citiram slovensko ustavo, ta določa »posebno skrb« za
              izseljence.</p>
            <p>Te skrbi še nismo odkrili, nasprotno, izseljencem računajo potrdilo o državljanstvu
              dvajsetkrat več kot doma, potni list petkrat več. In še notranje ministrstvo uporablja
              za izseljence v glavnem navadno pošto. To pa traja po 2, 3 mesece.</p>
            <p>h) Za krvavi teror obdobja 1941–1946, za vojne zločine in zločine proti človeku, se
              mora v RS položiti račun. To bo pojasnilo resnico o dogajanjih, to bo svarilo za
              bodoče generacije. Sodne preiskave morajo steči z vsemi posledicami. Nobena pravna,
              svobodna, demokratska država ni vredna tega imena, če se temu izogiba. RS je strahotno
              počasna, nevarnost mednarodne interpelacije postaja dejstvo. Slovenija ne sme ostati
              dežela nepopravljenih številnih in groznih krivic. </p>
            <p>Za zaključek še nekaj besed o spravi. Emigracija je ni prosila, je ni zahtevala,
              sprejela pa bi jo z odprtimi rokami in z občutkom 50 let dolgega, zaključenega
              poslanstva in z velikodušnostjo. Prizadeti se morajo zato odločiti po svoji vesti,
              prostovoljno. Bili so razni poskusi. Najprej so poskusili z abolicijo. Lipa sprave!
              Sledil je poskus v Rogu, leta 1990. Simbolične besede predsednika niso zadovoljile
              niti formalno niti vsebinsko. Leta 1991 so napravili resen poskus v Svetovnem
              slovenskem kongresu. Po sorazmerno skromni, pomanjkljivi izglasovani poslanici, ki ni
              bila nikdar javno objavljena, ni bilo premika. Zabeleženih je bilo nekaj predlogov, ki
              skušajo ustvariti simetrijo odgovornosti in krivde. Poudarek, da smo vsi grešniki, da
              smo vsi delali napake, pobotajte se, podajte si roko, ni sprejemljiv, manjka predhodno
              priznanje, obžalovanje, manjka identifikacija grešnika. Zločin je bil enostavno
              prevelik, da bi šlo brez tega. Vprašanje, ki si ga moramo postaviti, je, kaj je
              predmet sprave ali, bolje rečeno, opravičila, obžalovanja. Iskati moramo krivdo v
              dejanjih, ki so povzročila državljansko vojno. To pa je nedvomno obdobje rdečega
              terorja v letih 1941–1942. Tu je začetek in konec one glavne krivde. Vse, kar se je
              dogajalo kasneje, je samo posledica!</p>
            <p>Primerjajmo slovensko tragedijo s holokavstom, s pokolom Armencev. Nedvomno so
              Izraelci v svoji zgodovini zakrivili marsikatero napako proti Nemcem, poljski Izraelec
              je umoril nemškega diplomata v Parizu itd. Vendar vsi grehi Izraela ne dajejo niti
              najmanjšega opravičila za holokavst. Brandt in Nemci so to razumeli, priznali so,
              opravičili so se in celo plačali so. Armenci so se skozi stoletja upirali Turkom. Bilo
              je obdobje, ko so Armenci v takem uporu pobili do 40.000 Turkov. Tudi ta greh Armencev
              ne more služiti kot izgovor za zločin genocida. Naš slovenski primer ni problematičen.
              Za rdeči teror v letih 1941–1942 ni bilo niti najmanjšega veljavnega povoda. V tem
              obdobju, kakor čudno to zveni, je zatirani narod samo trpel, grozno trpel, ni se
              branil, lahko bi, vendar ni udaril nazaj. Krivda in odgovornost ležita v tem obdobju.
              Vsak drugačen pristop k spravi je nesmiseln, nemoralen, nesprejemljiv. Trati se čas,
              ki beži. Podaljšujeta se travma, ki se je naš narod, v našo skupno škodo, ne more
              rešiti. </p>
            <p>Ozračje, ki danes prevladuje na straneh odgovornih, žal ne izključuje možnosti, da do
              sprave med živimi ne bo prišlo. Narod ostaja razcepljen. To bo škodovalo vsestranskemu
              razvoju.</p>
            <p>Ostajajo druge možnosti. V Franciji še danes, po 200 letih po revoluciji, niso prišli
              do zgodovinske resnice in zaključka. Zadnje čase so prišle na dan podrobnosti o
              pokrajini Vendee, zahodno od Pariza. Revolucionarji so na grozen način uničili
              življenje 600.000 ljudi. Celi kmečki predeli so bili opustošeni. Raziskujejo še danes,
              do zaključka in sodbe še niso prišli. Mogoče bomo tudi v Sloveniji morali čakati na
              sodbo zgodovine še 100 ali več let. Tako dolgo čakanje ne bo dobro!</p>
            <p>V Sloveniji pripravljate zakon o popravi krivic žrtvam boljševizma. Zakon mora biti
              širok, obsegati mora žrtve rdečega terorja v letih 1941–1942. Specifično se mora zakon
              spoprijeti s številnimi likvidacijami VOS-a. Podrobno mora omeniti kočevski proces in
              izvensodne justifikacije tistega časa. Dokončno se mora tudi definirati v zakonu, da
              so žrtve padle kot dejanski ali potencialni nasprotniki porajajoče se diktature. Zakon
              mora tudi poudariti, da žrtve niso bile krive nedovoljene kolaboracije ali celo
              izdajstva. Oborožene enote so delovale povsem v skladu s haškimi konvencijami. Povsem
              enako, kot je to bilo v vseh preostalih evropskih državah, okupiranih po Hitlerju in
              Mussoliniju. TAKO FORMULIRAN ZAKON BI MOGEL SKORAJ V CELOTI NADOMESTITI SPRAVO.</p>
          </div>
        </div>
        <div type="div2">
          <head>Jože Beranek</head>
          <docAuthor>Marjan Tršar</docAuthor>
          <div type="div3">
            <p>V juniju je preteklo 80 let od rojstva Jožeta Beraneka, nadarjenega risarja, ki je
              zlasti v medvojnih letih dosegel s svojimi ilustracijami znanih slovenskih in tujih
              povesti izredno priljubljenost med slovenskim občinstvom.</p>

            <figure>
              <graphic url="slike_z_10/z_10_38.png"/>
              <head>Jože Beranek pri risanju</head>
            </figure>
            <p>Jože Beranek je bil češkega rodu, rodil se je 22. junija 1913 v Piskovi Lhoti, okraj
              Podebrady na Češkem, vojaškemu godbeniku Janu in materi Vilemini, roj. Teplicky. Z
              družino (še dveh sester in brata) se je leta 1922 preselil v Ljubljano. Leta 1930 je
              končal meščansko šolo, pet let pozneje pa diplomiral na oddelku za gradbeništvo in
              arhitekturo tehnične srednje šole v Ljubljani. Dobil je štipendijo za nadaljevanje
              študija na Visoki šoli za umetnost v Pragi, a se moral že po enem letu zavoljo
              materine smrti vrniti domov. Zaposlitev je našel v tovarni »Saturnus« v Ljubljani kot
              – danes bi rekli industrijski oblikovalec – dizajner. Vmes je odslužil vojaški rok in
              se vrnil s činom podporočnika. Leta 1940 se je poročil z Marijo Lupinc, ki mu je leta
              1943 rodila sina Marka. Časopis »Slovenec« ga je leta 1941 pogodbeno nastavil za
              risarja – ilustratorja. Iz tega časa je tudi večina njegovih časopisnih in knjižnih
              ilustracij. Jeseni 1944 je vstopil v propagandni oddelek Slovenskega domobranstva. Tu
              je skrbel za ilustracije in opremo revije Slovensko domobranstvo in zasnoval vrsto
              propagandnih plakatov. Verjel je zagotovilu svojega soseda komunista Brozovičarja
              (tega je med vojno ščitil), da se mu ne bo nič zgodilo, in se maja 1945 ni umaknil na
              Koroško. Dne 11. maja so ga doma aretirali in odpeljali v Št. Vid. Še 18. maja mu je
              vojak, ki ga je vodil na delo, dovolil, da se na brž oglasi pri domačih. Ti so že
              slišali za množične poboje in so ga hoteli skriti, a prepošteni Jože se je rajši
              vrnil, da ne bi zavoljo njega »nastradal« dobri vojak. Od tedaj je za njim izginila
              vsaka sled. Vdova Marija je na svojo prošnjo dobila 8. 11. 1946 uradno potrdilo, da je
              bil 2. 6. 1945 izpuščen in se ne ve, kje je sedaj. Šele leta 1969 je dobila izpisek iz
              mrliškega lista in potrdilo, da ga štejejo za mrtvega od 1. 6. 1945. </p>

            <figure>
              <graphic url="slike_z_10/z_10_39.png"/>
              <head>Beranek v Goršetovi risarski šoli</head>
            </figure>

            <figure>
              <graphic url="slike_z_10/z_10_40.png"/>
              <head>Beranek – Trnovo – Suha igla, 1945</head>
            </figure>

            <figure>
              <graphic url="slike_z_10/z_10_41.png"/>
              <head>Beranek – Ilustracija iz Jalnove povesti Trop brez zvoncev</head>
            </figure>

            <figure>
              <graphic url="slike_z_10/z_10_42.png"/>
              <head>Beranek – Ilustracija k povesti Jožeta Tomažiča Pastirčkova nebesa</head>
            </figure>

            <figure>
              <graphic url="slike_z_10/z_10_43.png"/>
              <head>Beranek – Domobranski plakat</head>
            </figure>

            <figure>
              <graphic url="slike_z_10/z_10_44.png"/>
              <head>Dokument, ki dokazuje, kako se je OZNA norčevala iz Beranekove žene</head>
            </figure>
            <p>Beranek je bil izjemno nadarjen in plodovit risar. Prav za prav je bil samouk, ki si
              je nabiral znanje s prerisavanjem starih mojstrov in tedaj znanih risarjev
              slikanic.</p>
            <p>Dobro je obvladoval anatomijo človeka in živali, že iz šole pa tudi perspektivne
              konstrukcije. To mu je omogočalo domišljati večje figuralne kompozicije, postavljene v
              prepričljiva realna prizorišča. Občasno je Beranek zahajal k akad. slikarju Božidarju
              Jakcu, ki mu je pomagal z nasveti in navodili. Ko je bila leta 1944 ustanovljena
              privatna risarsko šola akad. kiparja Franceta Goršeta, je postal njen vnet učenec. Tam
              sem ga spoznal in postala sva več kot zgolj risarska kolega. Na njegovo željo sem ga
              začel uvajati v grafično ustvarjanje. Še posebej ga je navduševala tehnika suhe igle,
              v kateri je izdelal nekaj ljubljanskih motivov.</p>
            <p>V sodelovanju s pisateljem Jožetom Tomažičem je ilustriral večino njegovih Pohorskih
              pravljic in Pohorskih bajk, tako Botro vilo, Dravsko rožo, Drvarko Marijo, Pastirčkova
              nebesa, Oglarjevega sina idr. Z naslovnimi stranmi je opremil tudi večino knjig
              tedanje Slovenčeve knjižnice: Janeza Jalna Trop brez zvoncev, Ovčarja Marka, R.
              Haggarda Rozamundo idr. Najzgodnejše ohranjene ilustracije pa so iz Domoljuba za
              povest Rada Murnika Matajev Matija.</p>
            <p>Njegovo nedvomno najbolj odmevno in najobsežnejše delo pa je slikanica »Quo vadis« H.
              Sienkiewicza v več kot štiristo risbah. Te se odlikujejo z izvrstnimi
              karakterizacijami oseb romana in s presenetljivo natančnim upodabljanjem tedanjih
              navad, antičnih noš in arhitektonskih ambientov. Mojstrsko je znal poustvarjati
              razpoloženjsko klimo tistega rimskega časa. Povrhu tega pa je ta risarski dosežek sila
              blizu dosti poznejšim »stripovskim« uprizoritvam, saj je pravzaprav vse povedano v
              podobi, tako da je besedna spremljava komaj še potrebna. S to risarsko mojstrovino si
              je Beranek zagotovil ugledno mesto v tej veji likovnega izražanja. Toda tudi med prej
              omenjenimi ilustriranimi povestmi je nemalo sugestivnih risb, ki bodo ostale vzgled
              dobre knjižne ilustracije. </p>
            <p>Jože je bil miren, resen, malce zadržan, nikoli prehitre, predvsem pa ne žaljive
              besede, vedno pripravljen pomagati bližnjemu v potrebi. Bil je bister, duhovit
              sogovornik, včasih ne brez pikrega humorja, ki ga je znal dobro izkoristiti v svojih
              ilustracijah in plakatih. Šport je gojil že izmlada, bil je dober smučar, planinec –
              tudi vojaški rok je odslužil pri planincih – metal je kopje, še posebej pa se je
              uveljavil kot nogometni vratar pri rakovniškem Korotanu. Predvsem pa je bil trden,
              pokončen značaj, ki se ni bal javno izpostavljati svojega katoliškega in
              antikomunističnega prepričanja. </p>
            <p>Tudi za ceno lastne – kot vedo povedati priče – mučeniške smrti ne!</p>
          </div>
        </div>
      </div>
      <div type="div1">
        <head>Glasovi iz zdomstva</head>
        <div type="div2">
          <head>Medvojna Slovenija – ovaduštvo</head>
          <docAuthor>Peter Urbanc</docAuthor>
          <div type="div3">
            <p>V času surove, neusmiljene okupacije, kot je bila nemška, italijanska in madžarska v
              Sloveniji, je bilo ovaduštvo še en način borbe proti političnemu nasprotniku. Partija
              se je te, za storilca sorazmerno nenevarne borbe, posluževala v polni meri. Tu ni šlo
              za kake posamične akcije. Partija, šolana v Kominterni, je ovaduštvo uporabljala
              organizirano, smotrno, učinkovito in množično. Tito je že 5. junija 1941 nakazal
              ovaduštvo partije v povelju partijcem: vstopajte v službe pri okupatorjih, na ta način
              bomo v stanju informirati se in škoditi naši opoziciji.</p>
            <p>Ena največjih ovaduških akcij, brez sličnega primera pri drugih narodih in
              revolucijah, je bila ovadba bivših slovenskih oficirjev in podoficirjev. Po zlomu
              Jugoslavije so se koncentrirali v Ljubljani. Osnovan je bil njihov odbor, pomagal je
              tudi gen. L. Rupnik. Dobivali so socialno podporo. Tu je partija spomladi 1942 morala
              dobiti imena in naslove. Začelo se je novačenje teh za partizane. Uspeha je bilo malo.
              Izgovor je bil, da v tem času ni nobene perspektive za tako uspešno akcijo. VOS – OZNA
              je Italijanom »priporočila« aretacijo in interniranje. Preprosto so razposlali preko
              javne pošte 600 (šeststo!) poštnih, odprtih dopisnic z mobilizacijskim pozivom.
              Italijanom je bilo lahko po teh pozivih odvleči vseh 600 v internacijo. Da je to KPS
              storila, obstoje dokazi:</p>
            <p>a) Policijski komisar Kazimir Kukovič, kasneje ubit, je to povedal Francu
              Glavaču.</p>
            <p>b) Tega ovaduštva ni zanikal pri zasliševanju v aprilu 1945 dr. Vito Kraiger, v letu
              1941–1942 operativni šef VOS-a (Vestnik 10/11/12/ 1982 4 Bs As.).</p>
            <p>c) V zasliševalnem aktu gen. Lea Rupnika, 1946 v Ljubljani A 344100/1835 stran 5
              vrsta 43/46 »Posledice (nastopa KPS 1941–1942 o. p.), najprej teror, potem pa
              izročitev vseh nacionalnih in narodnih elementov za italijanska koncentracijska
              taborišča.«</p>
            <p>Posledice tega ovaduštva so bile za partijo kolosalne. Iznebili so se, brez strela,
              brez tveganj, <emph>en gros,</emph> profesionalnih vojakov, potencialnih
              nasprotnikov.</p>
            <p>Opozicija ovaduštva organizirano ni uporabila. Ban Natlačen je dal sezname KPS
              uničiti. Pregled poročil, ki so jih konfidenti pošiljali karabinjerjem in italijanskim
              divizijam in se hranijo v arhivu Notranje uprave na Beethovnovi, ne odkrije ničesar.
              Partija bi triumfirala, ko bi imela kakšen pomemben dokazni material. Liste župnikov,
              ki so jim jih očitali, so samo in skoraj brez izjeme seznami zapornikov internirancev,
              za katere so prosili.</p>
          </div>
        </div>
        <div type="div2">
          <head>Dvoje pisem – prijava in poziv</head>
          <div type="div3">
            <p>Peter URBANC</p>
            <p>1 Daleberry Place </p>
            <p>Don Mills Ont. </p>
            <p>M3B 2A5 Canada</p>
            <p>dne 5. avgusta 1993</p>
            <p>Javno tožilstvo RS Tavčarjeva 9 </p>
            <p>61000 Ljubljana</p>
            <p>Predmet. Prijava kazenskega dejanja, nedovoljen poseg nad zemeljskimi ostanki.</p>
            <p>V Slovencu, 10. julij 1993, stran 10, prvi odstavek je bilo zapisano</p>
            <p>»Sredi junija 1945 je ministrstvo za notranje zadeve pod ministrom Zoran Poličem
              ukazalo podrejenim, naj odstranijo in zravnajo z zemljo vsa pokopališča, kakor tudi
              posamezne grobove okupatorjev in domačih izdajalcev in tako izbriše vsako sled za
              njimi.«</p>
            <p>Na podlagi tega ukaza, za katerega se more zadolžiti g. Zoran Polič, so podrejeni
              ukrepali.</p>
            <p>Nedvomno stojimo tu pred zločinom, ki je definiran v kazenskem pravu, veljavnem v RS
              v tistem času. G. Zoran Polič je glavni osumljenec.</p>
            <p>Zastaranje zločina ni, ker se vse do 1990 ni moglo ukrepati.</p>
            <p>S spoštovanjem </p>
            <p>dr. Peter Urbanc</p>
          </div>
          <div type="div3">
            <p>Peter URBANC</p>
            <p>1 Daleberry Place</p>
            <p>Don Mills Ont. </p>
            <p>M3B 2A5 Canada</p>
            <p>Dne 5. avgusta 1993</p>
            <p>Svet za varstvo človekovih pravic </p>
            <p>Tomšičeva 5</p>
            <p>61000 Ljubljana</p>
            <p>Cenjeni,</p>
            <p>eden največjih barbarizmov, primitivnosti v silno sramoto Slovenije, je bilo
              oskrunjenje grobov političnih nasprotnikov partije. Ta primitivizem še danes traja. Še
              vedno se hodi na Žalah (tako je namerno napravljeno) preko nasprotnikov
              revolucije.</p>
            <p>Vaš odbor je eminentno za to poklican, da se te krivice popravijo in odgovorni
              pokličejo na zagovor. Prilagam nekaj prilog, ki zadevo nakazujejo.</p>
            <p>Da se je kršila in se še krši eminentna človekova pravica do groba, je očitno.</p>
            <p>S spoštovanjem </p>
            <p>dr. Peter Urbanc</p>
          </div>
        </div>
      </div>
      <div type="div1">
        <head>Naše slovesnosti</head>
        <div type="div2">
          <head>Sv. Ana – 25. julij 1993</head>
          <docAuthor>Tine Velikonja</docAuthor>
          <div type="div3">
            <p>Avto pustimo pri kapelici v Bukovžlaku. Tam ni nikoli gneče. Z menoj sta sestri Zina
              in Zora. V prazničnem pričakovanju se vzpenjamo po cesti, speljani mimo travnikov in
              njiv. Preblizu taborišča in odlagališča odpadkov je niso dovolili graditi. Pobočje ni
              pozidano s hišami in branjeno z ograjami. Ni zlovoljnih gospodarjev, ki bi vsak pohod
              na grič jemali za vdor v posest. S te strani so Vrhe s cerkvico Sv. Ane ohranile
              značilnost slovenske pokrajine, moti le potuhnjeno jezero sumljive barve.</p>
            <p>Varnostniki usmerjajo avtomobile, ki bi radi čim više. Pozorni so in vljudno domači.
              Zgoraj je pravo žegnanjsko razpoloženje z vso navlako, brez katere ne gre. Jasa pred
              cerkvijo se polni tudi zunaj sence, kjer je prejšnja leta trdovratno zijala praznina.
              Dvatisoč nas je zagotovo, morda tri ali štiri tisoč. Za letos nam pripravljajo
              presenečenje. Od ust do ust se širi vest, da bo mašo vodil torontski nadškof in naš
              rojak Lojze Ambrožič. Skušah smo ga privabiti že na Rog, pa ni šlo. Pripeljal ga je
              Zdešarjev Janez.</p>
            <p>Ni tako vroče, kot je bilo na poti v hrib, ker piha veter in se včasih tako zažene,
              da se ustrašim za šotor z oltarjem. Maša je slovesna. Nadškof je naših let, izgleda pa
              precej mlajši. Velik je, kar atletski. Govori gladko, čeprav je zapustil Slovenijo, ko
              je bil star 15 let. Jasno sporoča, da bo maševal za pomorjene domobrance in poudari,
              da si je za to priložnost izposodil Rožmanovo škofovsko palico. Pridiga kanonik Viljem
              Pangerl. Pravi govornik. Sprava je odločitev žrtev in morilcev. Bog naj presodi,
              koliko je krivde in koliko greha. Da se v Mariboru zavedajo, kaj pomenijo Teharje in
              Sv. Ana za njihovo škofijo. Po svojih močeh bodo skrbeli, da bo kraju vrnjena človeška
              podoba in zgodovina. Pevski zbor iz Stuttgarta je številen, pa vseeno prešibek. Na tem
              mestu na gori se glasovi kar izgubijo.</p>
            <p>Ko si podajamo roke, se prepoznavamo v pomenljivem zadoščenju. Za nami je že Rog.
              Veliko se nas srečuje vsako nedeljo. Z obhajilom ni zadrege. Pevci odganjajo tišino.
              Blagoslov je mogočen in čutimo, kako se širi do zadnjega kotička slovenske zemlje.</p>

            <figure>
              <graphic url="slike_z_10/z_10_45.png"/>
              <head>Množica pri Sv. Ani</head>
            </figure>

            <figure>
              <graphic url="slike_z_10/z_10_46.png"/>
              <head>Del procesije od Sv. Ane v Bukovžlak</head>
            </figure>
            <p>Po maši procesija do taborišča. Pot so pospravili nalašč za nas. Sprevod se le počasi
              razvije. Nekje spredaj molijo rožni venec, poskušamo skupaj, pa ne gre, ker sunki
              vetra odnašajo glasove. Za nami se pogovarjajo. Zdaj nas je videti še več kot zgoraj.
              Toliko nas je bilo tisti petek, ko so nas gnali s celjskega kolodvora. Pogled s poti
              ni spodbuden. Na desni se prikaže gora štorske žlindre in smeti, na levi piritni
              odpadki, ki se vsuvajo v jezero in ga rdečijo. Race se brezskrbno podijo po gladini. V
              gozdu si oddahnemo in lovimo senco. Ko smo spet na soncu, je na desni zravnana gora
              smeti. Na cilju smo.</p>
            <p>Ploščad, kjer je bilo taborišče, izgleda kot čudna nezdrava stepa. Nekam izgubljeni
              smo v naravi skaženih oblik. Grozeča pregrada, zglajeno in skoraj do konca zasuto
              piritno odlagališče, ki ga mukoma prerašča redka trava, odbijajoča žična ograja, ki
              nam ne dovoli do grobov, in ciprese, ki se tepejo z ostalim drevjem.</p>
            <p>Postavim se nekam tja, kjer je morala biti naša baraka in se obrnem proti križu. Na
              dvignjenem delu je bila komanda. Program se že odvija, čeprav se nismo še vsi zbrali.
              Kaj se jim tako mudi. Ujamem govor domačina, ki pripoveduje zgodbo tega kraja.</p>
            <p>Pavlinka Korošec občuteno spleta in povezuje. Janez Lampret je vidno ganjen in mu
              glas boleče drhti. Petru Venclju sem hvaležen za jasno besedo. Pevcem pomaga zvočnik
              in bolje obvladujejo prostor. Ivan Korošec se razgovori kot starogrški pevec. Kdaj bo
              prišel na dan s svojo zgodbo o begu, ki ni bil kar tako. Pri begu iz taborišča so se
              rešili samo štirje in on je eden od njih. Raje pripoveduje sentimentalno zgodbo o
              otrocih, ki so gledali sprevod domobranskih častnikov, med katerimi ,je bil tudi
              njihov oče. Ne vem, zakaj so nam jih takrat pokazali, pretepene do nerazpoznavnosti.
              Tista, da so taboriščniki kot eno zapeli Gor čez izaro, je vseeno prehuda. Ljudje
              okrog mene so srečni. Sijejo od zadovoljstva. To je prava beseda.</p>
            <p>Kraj zapuščamo, kot da bežimo. Na njem ni ostal kamen na kamnu. Tu nimamo kaj več
              iskati. Nezadovoljen sem, pa ne vem zakaj, bolj s samim seboj. Sester ne najdem. Mimo
              avtomobilov se prerinem do ceste. Ujamem besede: »Na Rogu je bilo lepše.« Res je. Rog
              je kraj, kamor gremo radi in ga zapuščamo potešeni. Za tole na Teharjah pa ni
              zdravila. Sv. Ana je premalo. Še tako zelenje, darilni oltar in kapelice bodo ostali
              nebogljeni pred faraonskimi velikani, ki jih je na tem prostoru nagrmadil človek.</p>
            <p>Vseeno bomo še prihajali in se morda navadili. Prihajali bomo, dokler nam bodo
              dopuščale moči. Upamo, da bo bolečina otopela, čeprav bomo vedno mislili nanje, ki
              ležijo pot tisto težo. </p>
          </div>
        </div>
        <div type="div2" subtype="poem">
          <head>Mrtvi živim</head>
          <docAuthor>Karel Mauser</docAuthor>
          <div type="div3">
            <lg>
              <l>Pomlad smo začutili v naše grobe, </l>
              <l>pognal se sok je v leščevje in smreke. </l>
              <l>Čeprav nam žica roke gnile veže, </l>
              <l>so nekam lažje nam postale veke.</l>
            </lg>
            <lg>
              <l>Kako smo umirali, morda že veste? </l>
              <l>Bil je večer, zahod v krvavi peni.</l>
              <l>Ko mesec vstal nad Rogom je za pričo, </l>
              <l>so curki brizgnili skoz noč ognjeni.</l>
            </lg>
            <lg>
              <l>Med resje padali smo kakor snopi,</l>
              <l>z rokami grebli kakor k tlom pribiti. </l>
              <l>Ko mesec je presvetlil zadnje krošnje, </l>
              <l>bili smo z zlatom in krvjo obliti.</l>
            </lg>
            <lg>
              <l>Brez sveče, križa in brez rože, </l>
              <l>naš dom samotno je grobišče. </l>
              <l>V nočeh, ko veter gospodari, </l>
              <l>nas komaj zver za hip obišče.</l>
            </lg>
            <lg>
              <l>Na jesen je zasulo listje </l>
              <l>grobove naše, skrilo kamen, </l>
              <l>čez nas so tekle kalne vode, </l>
              <l>ugasnile poslednji plamen.</l>
            </lg>
            <lg>
              <l>Mirno pričakali smo zimo, </l>
              <l>snega namedlo je v kotlino, </l>
              <l>prišla sta z burjo mraz in tema, </l>
              <l>a nas ni zeblo sem v globino.</l>
            </lg>
            <lg>
              <l>Ležali vdano smo v pusti, </l>
              <l>počasi gnili in trohneli, </l>
              <l>dokler vetrovi nam od juga </l>
              <l>odeje bele niso vzeli.</l>
            </lg>
            <lg>
              <l>A zdaj smo kot bolni od vonjev, </l>
              <l>rasto nad nami vetrnice. </l>
              <l>V nočeh, ki mlačne so postale, </l>
              <l>lete čez nas selivke–ptice.</l>
            </lg>
            <lg>
              <l>Vse vrača se nazaj v domove, </l>
              <l>Telovo stopa že na duri,</l>
              <l>vi boste v cerkvi pri molitvah, </l>
              <l>le nas ne bo pri sveti uri.</l>
            </lg>
            <lg>
              <l>Noge strohnele so v kolenih, </l>
              <l>odgnile roke so nam v rami. </l>
              <l>Prešlo poletje bo in jesen, </l>
              <l>a mi še vedno bomo sami.</l>
            </lg>
            <lg>
              <l>Ko bomo v prst se spremenili </l>
              <l>in tla zgnojili naše hoste, </l>
              <l>ko bomo z zemljo kakor eno, </l>
              <l>takrat nas morda našli boste.</l>
            </lg>
            <lg>
              <l>Z ljubeznijo nas vse zberite, </l>
              <l>požegnajte in pokopljite, </l>
              <l>tako bi radi počivali</l>
              <l>med vami in pri cerkvi spali.</l>
            </lg>
          </div>
        </div>
      </div>
    </body>
    <back>
      <div type="div1">
        <head>Na platnicah</head>
        <div type="div2">
          <head>Moja domovina</head>
          <div type="div3">
            <figure>
              <graphic url="slike_z_10/z_10_47.png"/>
              <head>Moja domovina, Melodija: Lojze Mav</head>
            </figure>
          </div>
        </div>
      </div>
    </back>
  </text>
</TEI>
