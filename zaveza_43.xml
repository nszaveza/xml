<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Zaveza</title>
            <title>Revija za duhovna, kulturna in politična vprašanja sedanjosti in prihodnosti – s
               posebnim ozirom na krizo slovenstva po boljševiški revoluciji in državljanski
               vojni</title>
            <title>Elektronska izdaja</title>
            <respStmt>
               <resp>Glavni urednik</resp>
               <name>Justin Stanovnik</name>
            </respStmt>
            <respStmt>
               <resp>Pomočnik urednika</resp>
               <name>Janko Maček</name>
            </respStmt>
            <respStmt>
               <resp>Člansko prilogo Mi med seboj ureja</resp>
               <name>Blaža Cedilnik</name>
            </respStmt>
            <respStmt>
               <resp>Grafično oblikovanje tiskane izdaje</resp>
               <name>Irena Tršar</name>
            </respStmt>
         </titleStmt>
         <editionStmt>
            <edition>0.1</edition>
         </editionStmt>
         <extent>475 KB XML</extent>
         <publicationStmt>
            <publisher>
               <address>
                  <addrLine>Nova slovenska zaveza</addrLine>
                  <addrLine>Resljeva 14/V</addrLine>
                  <addrLine>1000 Ljubljana</addrLine>
                  <addrLine>Slovenija</addrLine>
                  <lb/>
                  <addrLine>tel. 01/231-21-76</addrLine>
                  <addrLine>Spletna stran: www.zaveza.si</addrLine>
               </address>
            </publisher>
            <availability>
               <p>Revija izhaja štirikrat letno. Elektronska izdaja je prosto dostopna.</p>
               <p>© Avtorske pravice za besedila in slike: Nova slovenska zaveza</p>
            </availability>
            <idno type="issue">43</idno>
            <idno type="ISSN">?</idno>
            <date>2010-02-25</date>
         </publicationStmt>
         <sourceDesc>
            <biblStruct>
               <monogr>
                  <title>Zaveza</title>
                  <imprint>
                     <biblScope type="issue">43</biblScope>
                     <biblScope type="vol">XI</biblScope>
                     <biblScope>številka 4, december 2001</biblScope>
                     <date when="2001-12">2001</date>
                  </imprint>
               </monogr>
            </biblStruct>
         </sourceDesc>
      </fileDesc>
      <revisionDesc>
         <change when="2010-02-25">
            <name>Alexander Jerman</name> - pretvoril besedilo v zapis TEI, dodal strukturne oznake
         </change>
      </revisionDesc>
   </teiHeader>
   <text>
      <body>
         <div type="div1">
            <head>Aktualni kulturnopolitični komentar nove slovenske zaveze </head>
            <div type="div2">
               <head>Aktualni politični komentar Nove Slovenske zaveze</head>
               <docAuthor>Justin Stanovnik</docAuthor>
               <div type="div3">
                  <p>Dogodki v New Yorku 11. septembra letos so nas brutalno, a učinkovito spomnili
                     na eno od temeljnih danosti sedanjega časa. Na to danost so mislili avtorji NEW
                     CAMBRIDGE MODERN HISTORY, ko so zaključnemu poglavju zadnje knjige tega
                     velikega zgodovinskega dela dali naslov THE AGE OF VIOLENCE – Doba nasilja. </p>
                  <p>Pojem nasilja obsega veliko in pisano področje. Ena od njegovih oblik je tudi
                     terorizem. V naslednjem se bomo ukvarjali s posamičnim in skupinskim
                     terorizmom, ki v določenih zgodovinskih pogojih lahko preraste v velika
                     prevratna gibanja ali revolucije. </p>
                  <p>Individualni teror je značilen za drugo polovico devetnajstega stoletja in za
                     čas po drugi svetovni vojni. V tej vojni ali s to vojno se je zgodilo nekaj
                     zelo pomembnih reči: dva izmed totalitarizmov, ki jih je rodilo to stoletje,
                     fašizem v Italiji in nacizem v Nemčiji, sta bila politično in moralno povsem
                     diskreditirana, ker sta bila vezana na dve v tej vojni premagani vojaški sili.
                     Toda, kakor se sicer pogosto dogaja, premaganci ne odidejo z odra povsem in
                     takoj, ampak se sporadično še pojavljajo kot odpljuski nekega nekdanjega
                     mogočnega <lb/>gibanja. Za Nemčijo je sicer treba reči, da tu premagani ni imel
                     za oportuno, da bi z organiziranjem terorističnih dejanj opozarjal na svojo
                     prisotnost. Nacizem je bil namreč v glavnem zaradi holokavstva in Nürnberga ne
                     samo vojaško premagan, ampak tudi politično in moralno stigmatiziran do
                     tolikšne mere, da ga je dosegla damnatio memoriae – obsodba spomina. Zato v
                     Nemčiji postnacističnih terorističnih dejanj praktično ni bilo. Italijanskega
                     fašizma pa ni bremenil holokavst in nič Nürnbergu podobnega se mu ni zgodilo,
                     poleg tega pa so ga odstavili Italijani sami. Tudi so že sredi vojne spretno
                     zamenjali zavezništvo. Vse to je po vojni dajalo možnost za obstoj stranke
                     Socialnega gibanja, ki je nadaljevala socialne vidike fašizma. Atmosfera je
                     bila tu zelo drugačna kot v Nemčiji, kar so nazadnje dokazali tudi zelo krvavi
                     atentati, zlasti v poznih šestdesetih in sedemdesetih letih, ko jih je že
                     izvajala mladina, ki nekdanjega poraza ni imela v horizontu svoje življenjske
                     izkušnje. Hudi znameniti atentati so se dogodili: na Piazza Fontana v Milanu
                     1969, na Piazza dela Logia v Brescii 1972, na železniški postaji v Bologni
                     1980. Po drugi svetovni vojni pa je napočil tudi čas, v katerem se je zgodilo
                     še nekaj. Sovjeti so kot zmagoviti nosilci komunizma sicer prodrli globoko v
                     srednjo Evropo, večji del sveta, predvsem vsa zahodna Evropa, pa je komunizmu
                     ostal zaprt. Kakor ni prišlo do svetovne proletarske revolucije takoj po prvi
                     svetovni vojni, kakor je sanjala zlasti ruska boljševiška elita, tako ni prišlo
                     do revolucije tudi po drugi vojni. Zahodnim zaveznikom se je posrečilo obdržati
                     ves predvojni civilizirani, od komunizma nedotaknjeni svet za demokracijo,
                     razen srednje in vzhodne Evrope. Toda komunisti le niso ostali popolnoma brez
                     zadoščenja. </p>
                  <p>Dobrih dvajset let po koncu vojne je evropska in ameriška študentska središča
                     zajel upor, ki je nastal v znamenju nove levice. Ta je dajal jasna znamenja, da
                     ga ne bi bilo, če nekje ne bi obstajala izvorna marksistična besedila in
                     ljudje, ki so na njih gradili svojo anarhistično ideološko in politično
                     strategijo. Študentski upor je imel politične težnje in je hotel pridobiti
                     delavstvo. Toda za to je bil premalo konkreten in ni razpolagal z jasnimi
                     cilji; ni mogel skriti, da se izživlja v uporništvu samem, zato ni mogel
                     zanetiti vsesplošne vstaje ali revolucije. Pokazal pa je nekaj bolj usodnega in
                     večjega: pokazal je, da ni v krizi samo družba, ampak vsa civilizacija. Tako
                     brez kakršnihkoli duhovnih zadržkov je ta upor bil. </p>
                  <p>Zaradi opisanih razmer se ni čuditi, da v takšnem svetu ni manjkalo
                     terorističnih izpadov. V nekem poročilu ameriške centralne informacijske
                     agencije jih je bilo v letih od 1968 do 1975 v celoti 1.152, pri čemer pa je
                     bolj zanimivo, da jih je bilo v vzhodni Evropi in Sovjetski zvezi le 19. Tega
                     razkoraka si ni mogoče razlagati drugače kot z dejstvom, da je komunistična
                     država sama teroristična država. Vzhodnoevropske države in Sovjetska zveza
                     konkurenčnega terorizma enostavno niso dopuščale. </p>
                  <p>Vratolomen uspeh so teroristični napadi v organizaciji levičarskih političnih
                     skupin, Rdeče brigade, Prima linea, Gibanje 22. oktobra, dosegli v Italiji v
                     drugi polovici sedemdesetih let. Leta 1976 jih je bilo 750, leta 1977 že 1.300,
                     leta 1978 pa celo 3.000. Tega leta pa je prišlo tudi do obrata. 16. marca 1978
                     so namreč teroristi usmrtili Alda Mora, predsednika krščanske demokracije.
                     Izkazalo se je, da so s tem umorom šli predaleč. Ta umor je Italijo streznil in
                     od tedaj je podpora teroristični levičarski ilegali začela naglo padati. Tukaj
                     ne smemo mimo nečesa, kar je povezano z našo slovensko medvojno situacijo. Neke
                     študije pravijo, da so teroristi na svojem vrhuncu v sedemdesetih letih uživali
                     simpatijo in podporo 500.000 Italijanov. S podporo je mišljena aktivna podpora:
                     skrb za denarne fonde, skrb za skrivališča, za zveze, za tisk itd. Toda denimo,
                     da bi bila Italija okupirana, kakor je bila okupirana Slovenija 1941 in 1942.
                     Ali bi si kdo upal z gotovostjo trditi, da levičarji, če bi uprizorili
                     italijanski narodnoosvobodilni boj, ne bi uspeli? Vse bi se seveda odigravalo
                     na ozadju te dragocene in prečudovite vojne! Spomnimo se samo, kaj je jeseni
                     1942 pisal Kardelj Titu v Bosno: »Čuda pravi ovaj narodnooslobodilaćki rat.« </p>
                  <figure>
                     <graphic url="slike_z_43/z_43_01.png"/>
                     <head>Gora v snegu <name type="author">Stanko Klinar</name></head>
                  </figure>
                  <p>Po letu 1970 pa so vse pogostejši izvajalci terorističnih atentatov ljudje z
                     drugih celin in kultur. Tu moramo omeniti v prvi vrsti Arabce in njihove
                     storitve. Tudi te imajo namreč vse neko tendenco, ki je ni mogoče ne videti in
                     ki se je tako velikopotezno dokončala 11. septembra v New Yorku. Med te
                     atentate moramo prišteti napad na ameriško vojsko v Beirutu leta 1983,
                     eksplozijo v pritličju WTC 1993 s šestimi mrtvimi in tisočimi ranjenimi,
                     zrušitev letala družbe Pan American nad Lockerbyjem na Škotskem z 270 mrtvimi,
                     napad na ameriško veleposlaništvo v Keniji in Tanzaniji 1998, napad na ameriško
                     ladjo Cole leta 2000; iz začetka, iz leta 1985 pa moramo omeniti še zaplembo
                     ladje Achile Laura, ki jo je izpeljal Palestinec Abu Abbas. V tem sklopu bi
                     morali navesti še eksplozijo v Oklahama City s 167 žrtvami, ki pa je čisto
                     ameriško delo. </p>
                  <p>Tu pa začenjajo vstajati pred nami vprašanja, ki puščajo za sabo tehnično
                     organizacijo terorizma in merijo v samo bistvo civilizacije: kaj se je zgodilo
                     z njo, da se je v njenem okviru mogel razviti tako samouničevalen pojav, kot je
                     terorizem. V moderni dobi, ki od vseh znanosti o človeku najbolj goji
                     sociologijo, se skuša tudi terorizem razložiti družboslovno: da so družbene
                     razmere takšne, da rojevajo upor, ki se nazadnje pri nekaterih posameznikih
                     izrazi v fizičnem napadu na družbo. Ne da bi se spuščali v širšo polemiko s tem
                     gledanjem, ne smemo izgubiti izpred oči dejstva, da je nazadnje le posameznik
                     tisti, ki se odloči za dejanje, ki ni kakršnokoli dejanje, ampak napad na to,
                     čemur po tradiciji pritrjuje večina; da se ta, tako prebujeni posameznik potem
                     odloči, da poišče somišljenike in ustanovi organizirano skupino ali pa se
                     takšni skupini, če že obstaja, pridruži. Končno je prostor, v katerem se vse
                     začne, le posameznik. </p>
                  <p>Kaj se torej v posamezniku zgodi – ne zunaj družbe seveda, ampak nazadnje in
                     kljub vsemu le v posamezniku? Predlagamo, da se po odgovor zatečemo k nekemu
                     pojavu, ki je sicer iz drugega območja, a ima analogno, podobno odnosno
                     primerljivo strukturo. Ta primerjava nam bo nekoliko približala odločitev za
                     takšno gledanje na svet in družbo, ki se izrazi v terorističnem dejanju.</p>
                  <p>Gre za pojav herezije, ki ga dobro poznamo iz zgodovine krščanske Evrope.
                     Herezija je takšno razumevanje kakih važnejših verskih zadev, ki se razlikuje
                     od gledanja, ki ga z avtoriteto nauka postavlja ustanova, ki ima za to
                     postavitev legitimnost in kompetentnost. Tu si torej stopita nasproti
                     posameznik in ustanova. Za posameznikom stoji avtoriteta vesti, za ustanovo pa
                     krajše ali daljše obstajanje v zgodovini in soglasje večinskega dela
                     civilizacije. Na eni strani imamo torej posameznika, ki se nima na kaj
                     zanašati, razen na vest – ki pa je čisto lahko vest Frančiška Asiškega ali pa
                     vest Adolfa Eichmanna – na drugi strani pa ustanovo, ki mora samo sebe kar
                     naprej misliti, ki se mora kar naprej prepuščati samospraševanju, če hoče kljub
                     spreminjajočemu se času ostati legitimna in kredibilna. </p>
                  <p>Pri razumetju tako neuravnotežene posameznikove odločitve nam bi nekoliko lahko
                     pomagal izvor ali etimologija besede herezija. Beseda je tujka, grško haíresis,
                     latinsko haeresis, in izvorno pomeni izbiro ali odločitev. Heretik je torej
                     človek, ki nekaj izbere ali ki se za nekaj odloči, za nekaj v nasprotju z nečim
                     drugim. Izbere sebe, odloči se zase, za to, kar misli in čuti, v nasprotju s
                     tem, kar izreka nauk ustanove, ki ji sicer pritrjuje veliko ljudi ali večina
                     ljudi ali celo vsi ljudje. Zaradi dramatičnega neravnovesja, v katerem se
                     heretik znajde, bi bilo pričakovati, da svojega gledanja ne bo sprejel, preden
                     ga ne preizkusi v prostoru miselne, moralne in kulturne kritične preiskave. Naj
                     pojasnim s primerjavo: če na poti na neki kraj srečujete množice ljudi, ki
                     gredo v nasprotni smeri, a vam vsi po vrsti pri tem zatrjujejo, da gredo na
                     isti kraj kot vi, boste ravnali zelo pametno, če se boste kljub vaši gotovosti
                     – kljub gotovosti vaše vesti – ponovno vprašali, če se morda kljub vsemu le ne
                     motite. </p>
                  <p>Rad bi omenil eno samo heretično sekto, predvsem zaradi njenih trditev, ki so
                     zelo podobne trditvam in tezam nekaterih teroristov in terorističnih skupin. Od
                     trinajstega stoletja dalje se v raznih zapadnih dokumentih, zlasti cerkvenih,
                     omenjajo heretični mistiki, neke vrste anarhisti, ki so se sami imenovali
                     Bratje svobodnega duha. Verjeli so, da so tako v celoti združeni z Bogom, da
                     sploh niso zmožni grešiti. Zaradi tega so mislili, da jim je vse dovoljeno,
                     predvsem seksualna promiskuiteta, pa tudi laž, kraja in umor. Zanikali so tudi
                     pravico do zasebne lastnine, češ da je Bog vse stvari ustvaril tako, da bi jih
                     ljudje imeli skupno. </p>
                  <p>Zgodovino herezij in njihovih sporov z ustanovo lahko beremo kot napeto zgodbo,
                     lahko pa v njej vidimo tudi nekaj veliko pomembnejšega: boj za civilizacijo,
                     kakršna se je postavila iz biblijskih, antičnih in krščanskih uvidov. Predvsem
                     seveda boj za to, da ta civilizacija ostane v ravnovesju s seboj, da nobeden
                     njenih elementov ne dobi tolikšne premoči, da bi se nazadnje civilizacija
                     prevesila in strmoglavila. Poljski filozof Leszek Kolakowski podpira našo
                     misel, ko pravi, da v teh »bojih prvenstveno ni šlo za herezije, za ječe ali
                     grmade, ampak za civilizacijo samo in da je zahodno krščanstvo vztrajno iskalo
                     pot, ki bi mu dala možnost, da se izogne ekstremnim izbiram«. </p>
                  <p>Z digresijo o hereziji smo hoteli nekoliko pojasniti odločitev posameznikov ali
                     posameznih skupin za teroristični način reševanja sveta v skladu z njihovimi
                     socialnimi in političnimi pogledi. S to primerjavo se nam je pokazalo, da imajo
                     teroristična dejanja značaj heretičnih dejanj. S tem, ko smo uvideli, da ima
                     herezija dvoje pomenov, da o hereziji lahko govorimo v ožjem, krščanskem ali pa
                     v širšem ali civilizacijskem smislu, smo se čutili upravičeni, da postavimo
                     splošno spoznanje: terorizem je herezija civilizacije – izstop iz civilizacije. </p>
                  <p>Evropska civilizacija je utemeljena na razumu. Bistvo razuma je splošnost. Če
                     sprejmemo načelo razuma, smo že dosegli, da se bo realizirala stara norma, če
                     bo le do kraja uresničeno, da bo vsakdo dobil to, kar mu gre. Razum
                     predpostavlja mero. Prva stvar, ki jo razum naredi, je ta, da si za vsak
                     predmet, za vsako situacijo, za vsak problem izdela merilo. Tam, kjer ima
                     avtoriteto razum, se nobenemu delu v celoti ni treba bati, da bo zapostavljen
                     ali celo izključen. Razum in nasilje ali samovolja so stvari, ki se
                     izključujejo. </p>
                  <p>Razum pa ne pride do veljave po sebi, ampak se morajo ljudje zanj odločiti.
                     Odločitev za razum je osnovna odločitev – nekakšna predodločitev. Karel Popper,
                     eden največjih zagovornikov razuma v dvajsetem stoletju, pravi o tem naslednje:
                     »Človek ne more upravičiti svoje odločitve za razumnost s pomočjo argumenta in
                     izkustva. Kar se od nas zahteva, je človeška odločitev za vero v razum in
                     vrednost človeškega življenja.« Popper torej pravi, da je na začetku »človeška
                     odločitev«, s čimer hoče reči, da je več kot zgolj razumska. Za to odločitvijo
                     stoji »vera v vrednost človeškega življenja«, ki je začetna in je razum sam ne
                     more določiti in izsiliti. </p>
                  <p>To je torej osnova in izhodišče vsega. »Vera v vrednost človeškega življenja«
                     namreč sama po sebi ni nič drugega, kot z drugimi besedami izražena zahteva po
                     sprejetju sveta, v katerem se mora, če naj se dosežejo razmere, v katerih bo
                     človeško življenje imelo vrednost, vse pokoravati pameti in razumu. Sprejetje
                     tega stavka pomeni izključitev nasilja. Razum in nasilje se izključujeta.
                     Terorizem je kot nasilje herezija razuma. </p>
                  <p>Miselna podoba, ki jo daje beseda herezija, nam je torej pomagala – zaradi
                     podobnosti – izdelati miselno podobo terorizma. Kakor heretik izbere sebe, tako
                     tudi terorist izbere sebe. Oba ostaneta zunaj, heretik zunaj ustanove, terorist
                     zunaj razuma. Ko se proces izpelje in zaključi, sta oba odvisna samo od sebe.
                     Sama sta in si ne zadostujeta, le da tega ne vidita. To pa je tudi začetek
                     njune tragike: ne heretik ne terorist na najdeta namreč v sebi meril, potrebnih
                     za obstajanje. Do sedaj so se še vse herezije izgubile v pesku zgodovine. Tako
                     bo tudi v prihodnje, ker drugače po naravi stvari ne more biti. Tudi vsa s
                     terorjem, se pravi zunaj razuma, začeta gibanja, se končajo z neuspehom. Mi,
                     ljudje sedanjega časa, za to trditev res ne potrebujemo dokazov: pred našimi
                     očmi nam jih je namreč zgodovina izdelala dovolj. Vsi totalitarizmi – samo
                     pomislimo, kakšno moč so imeli – so propadli. A ne sprašujte, koliko trpljenja
                     so prej povzročili! Vse revolucije – a ne sprašujte, koliko trpljenja so poprej
                     povzročile – so klavrno končale. Vse to smo videli, mar ne? A naj nam bo vseeno
                     dovoljeno navesti naslednjo misel filozofa Kolakowskega: »Energije, ki je
                     potrebna, da se revolucionarno gibanje prebije, ni mogoče mobilizirati brez
                     pogonske sile iluzij, brez varljivih upov, brez neuresničljivih zahtev. Toda
                     revolucionarno gibanje je lahko uspešno samo v tem pomenu, da vsili družbi
                     svojo veljavo, odpove pa takrat, ko se izkaže, da ni v stanju držati obljub in
                     izpolniti pričakovanj, ki so bila nujna sestavine njenih energij. Do sedaj se
                     še ni bilo zgodilo, da bi revolucija zmagala, in obenem že v trenutku svoje
                     zmage ne prinesla grenkih razočaranj.« </p>
                  <figure>
                     <graphic url="slike_z_43/z_43_02.png"/>
                     <head>Gora in njena podoba <name type="author">Stanko Klinar</name></head>
                  </figure>
                  <p>Že na večer 11. septembra, še bolj pa v naslednjih dneh, so tudi pri nas
                     nastopili zelo različni ljudje in nas seznanjali s svojimi pogledi na
                     teroristični atentat v New Yorku. Nekateri so morali nekaj reči, ker so na čelu
                     najvišjih državnih ustanov, druge pa so posebej za to priliko najeli mediji,
                     ker so pričakovali, da so v posesti ekspertnega vedenja. Nekateri od teh
                     nastopov, ki smo jih bodisi videli ali pa o njih brali, so nam dali misliti.
                     Tukaj pred nami so sedaj bili ljudje, ki niso mogli, da ne bi obsodili
                     terorizma, čeprav je bilo malo verjetno, da ne bi v globini svoje zavesti
                     vedeli, da so sami dediči terorja. Če namreč njihovi predniki – duhovni,
                     politični, telesni – ne bi bili teroristi ali s terorjem dejavno povezani, jih,
                     vsaj nekaterih, na teh mestih sedaj ne bi bilo. Tudi slovenski komunisti so
                     namreč kot dobri boljševiki začeli revolucijo s terorjem. Za normalnega človeka
                     je sedaj to moral biti zelo neroden položaj. A nas zanima nekaj drugega, nekaj
                     zelo važnega: kako je prišlo do tega, da so ljudje, ki so prebirali knjige, ki
                     jih je napisal Marx, mogli postati teroristi? To je nemalo zanimiva zgodba. </p>
                  <p>Na poti od Marxa do Lenina se je z idejo socializma zgodilo nekaj zelo važnega.
                     Kar se je spremenilo, je bilo pojmovanje vloge, ki jo imata pri postavitvi
                     novega družbenega reda nasilje in teror. Marx je bil seveda tudi revolucionar
                     in mu zato nasilje ni bilo povsem tuje, a je bil v prvi vrsti človek zgodovine.
                     V zgodovini Marx ni videl nekaj slepega, nekakšno igro naključnih sil, ampak je
                     v njej videl gibanje, ki ga vodita razum in logika – gibanje, ki ima smer. Kar
                     si je Marx lastil, je bilo predvsem to, da je logiko razuma, ki se manifestira
                     v zgodovini, odkril in da zato ve, kam je to gibanje usmerjeno. Zato Marx ni
                     človek sedanjosti, kakor so bili tisti, ki so pred njim promovirali idejo
                     socializma, tako imenovani utopični socialisti, ampak človek prihodnosti.
                     Realizacijo socializma je postavil v perspektivo zgodovine, zgodovina sama bo
                     povedala, kdaj so izpolnjeni pogoji, da nastopi nova aetas – nova doba, nov
                     čas. </p>
                  <p>Lenin pa ni bil človek zgodovine, ampak človek volje. Za to so bili posebni
                     razlogi. Najprej njegov unikum, to kar je kot enkratno bitje bil, njegova
                     índoles, njegova narava, njegov ethos, kot bi rekel Heraklit, njegov značaj;
                     potem pa njegovo videnje zgodovine, ki je povsem izgubila značaj subjekta in
                     postala objekt, ki se ga lahko polasti močna revolucionarna volja; nazadnje, a
                     morda ne na najmanj pomembnem mestu, pa je njegova ruska duša, ki se je od
                     prvega zavedanja napajala od izvornega studenca ruske upornosti – od anarhizma,
                     o čemer bomo posebej govorili. </p>
                  <p>Lenin je torej prekinil z racionalističnim in historičnim konceptom boja za
                     socializem. V njegovem konceptu je središčno mesto dobila revolucija, ki ji ni
                     treba čakati, da bodo dozoreli družbeni in ekonomski pogoji. Zavestna
                     avantgardna partija se lahko tudi v njihovi odsotnosti polasti oblasti. To je
                     bila velika in daljnosežna novost. Nekateri pravijo, da je Lenin na ta način
                     postavil Marxa na glavo. Če je namreč prehod v socializem neizogiben in nujen,
                     potem je revolucija odveč, če pa je revolucijo mogoče enostavno narediti in
                     prehod v socializem izsiliti, potem je prazna teorija o naravnem prehodu. Z
                     izvirnega marksističnega stališča to, česar se je Lenin domislil, ni bila
                     revolucija, ampak puč. To je analiza, ki nas pripelje do jedra boljševiškega
                     posega v zgodovini: boljševiki niso revolucionarji, ampak pučisti; niso ljudje,
                     ki sledijo priporočilom zgodovine, ampak ljudje, ki sledijo svoji volji, ki je,
                     ko odstranimo neka slepila, volja do moči – der Wille zur Macht. Iz tega sledi
                     nekaj pomembnih stvari, zlasti pa strahotna količina terorja, ki je bil
                     potreben, da se je realiziralo nekaj, česar zgodovina ni hotela in čemur ni
                     dala svoj ‘nihil obstat’. </p>
                  <p>Kljub vsemu pa je Lenin le mislil, da morajo arhitekti revolucije nekatere
                     stvari upoštevati: revolucija ne more, pa naj bodo njeni vodstveni kadri še
                     tako prisebni, uspeti, če ji ne sledijo množice. Množice pa ji ne bodo sledile,
                     če jih ne bo iz njihove družbene letargije katapultirala kaka vsesplošna
                     katastrofa. Na lestvici teh katastrof pa je na prvem mestu zapisana vojna. Zato
                     je med vojno iz svojega švicarskega eksila Lenin tako urgentno klical, da je
                     zdaj čas, da se boljševiki lotijo svojega dela: da domovinsko vojno spremenijo
                     v revolucijo. Zelo poučno, kajne? </p>
                  <p>Ob takšnem razumevanju zgodovine je Lenin moral vzeti nase tudi posledice;
                     moral je zagovarjati teror. Dva meseca po oktobrski revoluciji je seznanil
                     poslušalce, da so »pred stopetindvajsetimi leti veliki meščanski revolucionarji
                     francoske revolucije s pomočjo terorja naredili to revolucijo veliko«. Z
                     nezmotljivim instinktom so boljševiki v jakobincih odkrili svoje politične
                     prednike. Dober mesec po oktobrski revoluciji je bila ustanovljena Čeka –
                     Vseruska izredna komisija – in njen šef Poljak Džeržinski se je vselil v
                     nekdanjo zavarovalnico na trgu Lubianka v Moskvi in začel uradovati. </p>
                  <p>Še bolj kot Lenin pa je za uveljavitev boljševiške interpretacije zgodovine
                     delal Lev Trocki. Ne samo da je leta 1917 bil on tisti, ki je bistveno
                     prispeval, da so boljševiki sploh udarili, ampak je tudi pozneje spet in spet
                     utemeljeval potrebo po terorju. Tudi on se je skliceval na jakobince: »Za naše
                     sovražnike bo pripravljena tudi giljotina, ne samo ječe.« Leta 1921 je v
                     Moskvi, v Biblioteki komunistične internacionale, izšla njegova knjiga
                     Terorizem in komunizem, ki jo je napisal v presledkih med boji z Denikinom in
                     Judeničem. Kot kaže podnaslov knjige Anti-kautsky, je z njo hotel obračunati s
                     kautskyjevo, to se pravi izvorno marksistično vlogo zgodovine v revoluciji.
                     Knjiga je ena sama apologija terorja. Tu ne gre za nič manj kot za uničenje
                     meščanstva, za kar je odločilno samo nasilje; to zmago bo treba plačati s
                     krvjo, zato proletariat v boju za oblast ne sme samo umirati, ampak tudi
                     ubijati, o tem ne dvomi noben resen revolucionar; učinkovitost terorja je
                     neprecenljiva, zakaj »ubija en človek, strah pa leže na tisoče«. Za našo smer
                     razmišljanja pa je posebno važna njegova trditev, da je diktatura proletariata
                     »posebna ruska iznajdba«. </p>
                  <p>Na tem mestu moramo o tej stvari govoriti zato, da vidimo, da je marksizem
                     dosegel Slovence v boljševiški obliki. To delamo zato, da bomo bolje razumeli,
                     zakaj je bil teror tako pomembno sredstvo, s katerim so nastopili slovenski
                     komunisti. Ne samo ruska revolucija, tudi revolucija, ki so jo komunisti
                     lansirali v letih 1941 in 1942 v Sloveniji, je bila v resnici puč: bila je
                     umetna in protizgodovinska, ničesar ni rešila, nobene historične naloge, ki nas
                     je čakala, ni opravila. Bila je zunaj osnovnega interesa naroda, bila je
                     futilna in zastonjska. Prinesla ni drugega kot veliko morijo in veliko
                     gospodarsko in duhovno opustošenost, česar nismo nikoli tako zelo občutili, kot
                     sedaj, ko naj bi se bilo vse končalo. Zgodovina ima spomin in ni pozabila, da
                     so se neki ljudje drznili nekaj narediti, ne da bi jim bilo za to dano
                     dovoljenje. Ukazala jim je oditi, ker so se nad njo tako zelo pregrešili. </p>
                  <p>Eden od razlogov za prestop od izvorno marksističnega v boljševiško pojmovanje
                     revolucije je bila Leninova izkušnja z ruskim anarhizmom. Ne samo Lenin, ampak
                     tudi drugi protagonisti ruskega socialnega gibanja so bili rojeni v
                     anarhistično tradicijo in jo živeli. V nadaljnjem si bomo poskušali ogledati en
                     pramen tega dogajanja. </p>
                  <p>Leta 1974 je izšla znamenita knjiga Michaela Confina, profesorja na univerzi v
                     Tel Avivu, z naslovom Hčerka revolucionarja. V knjigi so objavljena pisma
                     Natalije Herzen, hčerke ruskega političnega emigranta Aleksandra Ivanoviča
                     Herzena in drugih, z njim povezanih članov emigrantskega kroga. Med njimi so
                     znana anarhistična imena: Bakunin, Oragev, Serebrennikov, zlasti in predvsem pa
                     Sergej Nečajev. </p>
                  <p>Iz teh pisem izstopa lik ruskega anarhista, predhodnika revolucije. Zaradi
                     pomanjkanja časa in prostora se bomo omejili na Sergeja Nečajeva. Ko se je v
                     začetku leta 1869 nenadoma pojavil med ruskimi anarhisti v Švici, je na vse
                     naredil neizbrisen vtis s svojo mladostjo – star je bil dvajset let – in z
                     radikalnostjo svojih revolucionarnih nazorov. Najbolj ga je občudoval Mihail
                     Bakunin, starosta te anarhistične družbe. V njem je začutil predstavnika nove
                     generacije upornikov: »Veličastni so ti mladi fanatiki, verniki brez Boga,
                     junaki brez fraz.« Nečajev je prišel z novimi idejami. Izhajajoč iz hipoteze,
                     da morala ne obstaja, je določil revolucionarnemu boju trojno smer: prvič,
                     proti avtokratski oblasti; drugič, proti vsem revolucionarnim skupinam, ki se
                     nočejo podrediti njegovi »edini, resnično revolucionarni stranki«; in tretjič,
                     proti tovarišem sorevolucionarjem, članom »edine resnične revolucionarne
                     partije«. V teh treh smereh je treba uporabljati sredstva revolucionarnega
                     nasilja: prevaro, mistifikacijo, rop, izsiljevanje, umor. To je nagnilo Alberta
                     Camusa, da je v velikem filozofskem eseju Upornik zapisal: »Nečajeva izvirnost
                     je v upravičevanju nasilja proti lastnim bratom«. Camus je tu še dodal: »To je
                     politični cinizem, ki ni nikoli nehal viseti nad revolucionarnim gibanjem in ki
                     ga je Nečajev tako slikovito ilustriral.« To je res cinizem, a je spremljal
                     potem še ne samo rusko, ampak vse druge revolucije, tudi slovensko. Njegovo
                     drugo strateško odkritje, dobro znano tudi iz slovenskega komunističnega boja,
                     pa je teza o infiltraciji. Treba se je vriniti v razne skupine in v razna
                     gibanja in jim od znotraj vsiliti smer, ki ni njihova smer in ki ne koristi
                     njim, ampak drugim. Odkril je še neko drugo, pozneje tudi zelo uporabljano
                     sredstvo, kako zagotoviti obstoj revolucionarnih organizacij v ilegali: da
                     organizacija ne začne razpadati, je treba tiste, ki so vanjo vstopili iz
                     kakršnihkoli razlogov, »kompromitirati do take mere, da se jim ne bo mogoče več
                     umakniti«. Iz kakšne osebnosti so prihajali ti uvidi? Bakunin odgovarja, da je
                     Nečajeva obvladovala mešanica sovraštva in prezira: »V njem je vse podrejeno
                     vodilni strasti – strasti po uničevanju obstoječega reda stvari«. </p>
                  <p>Vtis, ki ga dobimo iz Revolucionarnega katekizma, nam dela to sodbo razumljivo.
                     To besedilo je izšlo leta 1869 in ga je napisal Nečajev sam ali pa skupaj z
                     Bakuninom ali pa celo s katerim od drugih revolucionarnih anarhistov, kot je
                     bil na primer Peter Tkačov, ki je prišel v zgodovino s trditvijo, da bi morali,
                     če bi hoteli družbo zares ozdraviti, pobiti vse starejše od trideset let. Naj
                     navedemo nekaj odlomkov iz tega katekizma: </p>
                  <figure>
                     <graphic url="slike_z_43/z_43_03.png"/>
                     <head>Drevo in cerkev, nato gozdovi in gore <name type="author">Simon
                           Dan</name></head>
                  </figure>
                  <p>Paragraf 1: </p>
                  <p>»Revolucionar je izgubljen človek; nima svojih interesov, svojega smotra,
                     svojih čustev, navad, lastnine; nima niti imena. Vse, kar je v njem, je
                     vsebovano v enem samem zanimanju, v eni sami misli, v eni sami strasti – v
                     revoluciji.« </p>
                  <p>Paragraf 4: </p>
                  <p>»Vse, kar omogoča zmago revolucije, je moralno, vse, kar ji stoji na poti, je
                     nemoralno.« </p>
                  <p>Paragraf 6: </p>
                  <p>»Dan in noč mora revolucionar imeti samo eno misel in samo en namen:
                     neusmiljeno rušenje. S tem ciljem pred seboj mora biti, hladnokrven in
                     neutruden, vedno pripravljen umreti ali ubijati z lastnimi rokami vsakogar, ki
                     se temu upira.«</p>
                  <p>Nečajev je svoja revolucionarna spoznanja začel uresničevati že med anarhisti v
                     švicarskem emigrantskem krogu. Mnogi so začutili, da z njimi manipulira in jih
                     vara. Julija 1870 je v dolgem pismu, naslovljenem Nečajevu, o teh rečeh
                     spregovoril sam Mihail Bakunin. Ponovno mu je izrazil svoje občudovanje, obenem
                     pa resen protest proti njegovemu ciničnemu postopanju s tovariši. To pismo je
                     zanimivo, ker razkriva, kako malo so si emigranti med seboj zaupali, kako so se
                     prerivali med seboj za denar in fonde, kako so drug proti drugemu intrigirali.
                     Za cilj, ki ga imamo mi pred očmi, pa je pomembna točka, v kateri se Bakunin z
                     Nečajevim strinja – o količini terorja, ki ga bo zahtevala prihodnja ruska
                     revolucija. Takole pravi: »Tisti, ki bo hotel biti revolucionar v Rusiji, bo
                     moral sneti rokavice; nobene rokavice ga namreč ne bodo zaščitile pred globokim
                     in razprostranjenim ruskim blatom. Ruski svet, tako privilegirani kot
                     preprosti, je strašen svet. Ruska revolucija bo strašna revolucija. Kogar je
                     strah pred grozotami in umazanijo, naj gre rajši proč od tega sveta in proč od
                     te revolucije. Tisti pa, ki ji hočejo služiti, morajo utrditi živce in biti
                     pripravljeni na vse.« </p>
                  <p>Še o neki stvari moramo spregovoriti v zvezi z Nečajevim, ne zaradi stvari
                     same, ampak zato, ker je postala navdih za enega največjih romanov enega
                     največjih pisateljev naše civilizacije. Nečajev se je že jeseni 1869 vrnil z
                     vsemi Bakuninovimi polnomočji v Moskvo. V revolucionarni peterici, ki jo je
                     vodil, je bil tudi študent Ivanov – človek, ki se nikakor ni bil pripravljen
                     podrediti Nečajevu. Nečajev je v skladu s svojimi nazori prepričal tovariše, da
                     je Ivan policijski agent. Peterica ga je sklenila ubiti in za uboj je izbrala
                     park agronomske akademije, na kateri je Ivanov študiral. Neke noči so ga
                     iznenada napadli in napad je s strelom v tilnik dokončal Nečajev. Policija je
                     odkrila, da vse poti vodijo do Nečajeva in do njegove peterice. Nečajev se je
                     še pravočasno vrnil v Evropo. Dve leti se je uspešno skrival – večina evropskih
                     vlad tedaj ni dopuščala ekstradicije – 1872 pa so ga končno le aretirali v
                     Zürichu in poslali v Rusijo. Bil je obsojen na dvajset let, a je po desetih
                     letih neskesan umrl. Prej pa je – takšne so bile takrat ruske ječe – še
                     sodeloval pri organizaciji populistične Narodne volje, ki je leto prej, 1881,
                     naredila uspešen atentat na carja Aleksandra III. Pri atentatu je sodeloval
                     tudi Leninov starejši brat Aleksander, ki so ga obsodili na smrt in 1887 tudi
                     usmrtili. Nekateri pravijo, da se je Lenin takrat odločil, kaj bo počel v
                     življenju. Za nas pa je važno predvsem to, da je s tem Lenin prišel v kontakt z
                     Nečajevim in njegovim revolucionarnim anarhizmom, kar je nedvomno vplivalo na
                     njegovo specifično boljševiško razumevanje marksizma. </p>
                  <p>A zgodbe s tem še ni konec. Pisatelj Fjodor Mihajlovič Dostojevski je vest o
                     umoru študenta Ivanova prebral še istega leta v neki čitalnici v Dresdenu. In
                     zgodilo se je to, kar se zgodi samo pri velikih pisateljih: samo nekaj vrstic
                     je bilo treba in Dostojevski je videl in razumel vse. Čez dve leti, 1872, je
                     izšel njegov roman Besi, ki ostaja najboljša zgodba o ruski revoluciji in vsaki
                     drugi komunistični revoluciji. Zato ni nič pretiranega, če pravimo: kdor hoče
                     nekoliko razumeti, kaj je komunistična revolucija in kako do nje pride, mora
                     prebrati Bese. Angleški prevod nosi, ne brez razloga, naslov Obsedeni. A v
                     slovenščini, ki ji je ruščina blizu, lahko ohrani originalni naslov: Besy. Saj
                     ima tudi ena od angleških variant naslov The Devils. </p>
                  <p>S tem malce dolgim posegom v preteklost smo hoteli postaviti ozadje za svojo
                     trditev, da je boljševiška revolucija v Sloveniji imela teroristični značaj.
                     Hoteli smo pokazati, po kateri poti ali po katerih zgodovinskih prevodnikih je
                     tekla Marxova znanstvena predstava v zgodovini, da se je tako spremenila, da je
                     končno podivjani subjekt v njej mogel zagledati opravičilo za svoj nastop. Ta
                     nastop pa ni bil nič drugega kot afirmacija volje do moči: z zgodovino ni imel
                     nobene zveze in zato ni mogel biti drugačen kot terorističen. Teror, ki ga je
                     skupina iz Čebin izbrala za obliko svojega nastopa, je imel, kot vsak teror,
                     dve lastnosti: bil je zelo učinkovit, a njegove posledice so imele kratek rok
                     trajanja. Imel pa je pravzaprav še tretjo lastnost, na katero kljub vsemu ni
                     nihče pomislil, da jo ima: ko se je narod po odhodu komunizma znašel pred tem,
                     da lahko živi svobodno, ni vedel zares natanko, če mu je do tega. </p>
                  <p>Toda, se sedaj vprašamo, kaj pa se je moralo zgoditi z družbo in njeno kulturo,
                     da teroristična dejanja niso ostala osamljeni in kaotični izrodki nasilja,
                     ampak so imela možnost, da sprožijo tako velik tektonski premik, kot je
                     revolucija? Kako to, da so jim sledile množice, kot je nekoč sanjal Lenin. Naša
                     slutnja bo prava: nekaj se mora zgoditi z miselnostjo družbe, da teroristični
                     atentat, ki ima vse znake kriminalnega dejanja – ki je crimen ali zločin –
                     sprejme kot legitimno politično dejanje. Osnovni politični razsodnik je v
                     ljudeh nehal delovati, to je tisto. Nehal je delovati v trenutku, ko so ljudje
                     izgubili občutek za resničnost sveta. To je bil tisti trenutek – pot do njega
                     je bila postopna in dolga – ko so ljudje začeli misliti, da je vse mogoče. Kako
                     je do tega prišlo? </p>
                  <p>Moderni razsvetljeni čas je, kot nas v knjigi Strte sanje poučuje Joachim Fest,
                     vedno kazal dvojni obraz: »Na eni strani je razsvetljenstvo pustilo svetu pojme
                     in pravila, po katerih se skupnost lahko razvija, kot sistem urejene in
                     kontrolirane svobode, po drugi pa je izdelalo napačen sklep, da načrtujoči um
                     lahko doseže vse: nov red in novega človeka.« V ljudi se je vsedla vera, da je
                     vse mogoče; da utopije niso utopične, ampak uresničljive. Ljudje so izgubili
                     občutek za temeljno resničnost sveta. Če pristanemo na trditev, da je dvajseto
                     stoletje bilo stoletje totalitarizmov, potem moramo sprejeti tudi dejstvo, da
                     je pred vsemi korakalo ljudstvo s transparenti, na katerih so bili izpisani
                     utopični izreki. Te izreke pa so v svojih delavnicah izdelovali intelektualci,
                     ki so stali za njimi tudi še dolgo potem, ko je bilo že popolnoma jasno, kakšno
                     opustošenje povzročajo. Intelektualci, ki so, kakor vemo, v veliki meri
                     odgovorni za to, kaj svet o sebi misli, so bili do nasilja, do katerega je
                     prihajalo pri realizaciji utopije, ne samo tolerantni, ampak so ga tudi
                     zagovarjali. </p>
                  <p>Aleksander Solženicin je leta 1976 v Zürichu, kjer je po izgnanstvu iz
                     Sovjetske zveze nekaj časa živel, v nekem intervjuju rekel tudi naslednje: »Ko
                     gledam današnji Zahod, me preganja čuden déja` vu. Skozi vse to, kar greste
                     sedaj vi, skozi vse to smo v Rusiji že šli. Ne pozabite, da smo v devetnajstem
                     stoletju imeli v Rusiji teroriste, in kadar je policija katerega prijela, se je
                     takoj dvignila inteligenca in ga skušala rešiti. To slabost je potem moralo več
                     desetmilijonov ljudi plačati z življenjem.« Ko ocenjujemo sedanje, v velikem
                     slogu uprizorjene teroristične atentate, predvsem pa, ko ocenjujemo povračilna
                     dejanja, ki so atentatom sledila, ne smemo sicer nikoli pozabiti na opozorila,
                     kakršno je v nekem tujem časopisu nekdo formuliral takole: »Če bomo spričo
                     terorističnih groženj zapustili humanost ali človeškost, so teroristi svoj cilj
                     že dosegli.« To je velika resnica. Velika resnica pa je tudi to, da ne smemo
                     biti neumni in da se človek sme in mogoče celo mora braniti. </p>
                  <p>Naj to stanje sedaj ilustriramo s tem, kar se je v Nemčiji godilo ob času, ko
                     je delovala teroristična skupina Baader-Meinhof, zlasti pa potem, ko je bila
                     skupina prijeta. </p>
                  <p>Skupina je v petletni teroristični karieri imela obilo uspehov. Naj naštejemo
                     nekaj njenih žrtev: knjižničar v neki berlinski čitalnici, nočni čuvaj na
                     Wannsee, dva policista v Hamburgu med svojo nočno patruljo, detektiv, ki je
                     raziskoval enega od zločinov skupine, sedemnajst ranjenih uslužbencev v nekem
                     hamburškem časopisnem uradu, ameriški častnik in dva podčastnika v Heidelbergu,
                     berlinski vrhovni sodnik, ki je padel na rojstni dan pod kroglami prinašalcev
                     cvetja. Tu nismo omenili ropov bank in napadov na naprave ameriške vojske v
                     Nemčiji. Nemci so se že spraševali, kaj se pravzaprav dogaja in ali ni morda to
                     začetek nečesa neznanega – ali ni v nevarnosti republika. Nastalo je stanje, ki
                     mu je Melvin Lasky dal takole splošno oznako: »Liberalna industrijska družba je
                     zelo ranljiva za zvijače peščice ekstremistov, oboroženih z ideologijo,
                     pištolami, eksplozivom in fanatično pripravljenostjo, da se žrtvujejo za
                     stvar.«</p>
                  <p>Zveza med Andreasom Baaderjem in Ulriko Meinhof se je začela leta 1970 v neki
                     berlinski knjižnici, kjer je Ulrika s sodelavci rešila Baaderja, ki je v zaporu
                     »študiral« sociologijo in je sedaj v spremstvu policije prišel v knjižnico po
                     knjige. Teroristi so pobegnili, v krvi pa je obležalo nekaj knjižničarjev in
                     policistov. Dve leti sta potem delala skupaj, leta 1972 pa so najprej prijeli
                     Andreasa Baaderja, 15. julija pa še Ulriko Meinhof. In tedaj se je začelo to,
                     kar bi pravzaprav radi povedali. </p>
                  <p>Najprej je odpovedala država. Ko so člani sorodne teroristične skupine Gibanje
                     2. junija ugrabili berlinskega sodnika Petra Lorenza, je že po
                     dvainsedemdesetih urah berlinska vlada popustila in petero teroristov je z
                     letalom Lufthanse v prvem razredu in vsak z dvajsettisočimi markami v žepu
                     odletelo v Južni Jemen. Doma pa je medtem že nastopil pisatelj Heinrich Böll z
                     bojaznijo, da bo policija nastopala brutalno in da bo pri zasliševanju
                     teroristov uporabila mučenje. Andreasa Baaderja je zagovarjalo 24 advokatov.
                     Teologi so se z obžalovanjem spominjali, da je Ulriko Meinhof zapustilo
                     mladostno ekumensko navdušenje, s katerim bi lahko veliko naredila za
                     obogatitev protestantske liturgije s katoliškimi prvinami. Najbolj pa se je
                     izkazal devetinšestdesetletni francoski filozof Jean-Paul Sartre, kulturna
                     ikona dvajsetega stoletja, ki je pripotoval v jetnišnico v Stuttgart-
                     Stammheim, kjer mu je bilo dovoljeno, da se je eno uro zasebno pogovarjal z
                     Andreasom Baaderjem. Po obisku je povedal, da so vsi »mučenci mednarodne
                     levice« in še apeliral, da se za njihovo obrambo ustanovi mednarodni komite. </p>
                  <p>Za konec se mi zdi smiselno omeniti nekaj splošnih momentov, ki jih ne bi smeli
                     prezreti, ko govorimo o terorizmu. </p>
                  <p>Terorizem je nevarna reč. Nevaren je terorizem posebno takrat, kadar udari v
                     času, ko je red, ki se je v tradiciji ustvaril, omajan ali pa sploh več ne
                     deluje. Kdor se je dal seznaniti z razmerami, ki so se uveljavljale kmalu po
                     vdoru sovražnikov v Slovenijo 1941 in 1942 ali pa jih je sam doživljal, bo
                     razumel to trditev. Izkazalo se je, da pet oboroženih teroristov v gozdu lahko
                     popolnoma obvlada dolino, ki ima 20.000 prebivalcev. Tudi če je v dolini 1.000
                     ljudi, ki jih takšno stanje žali v njihovem človeškem in političnem
                     dostojanstvu, se vsak od teh tisoč ljudi vsak večer zave, kako malo pomeni, ko
                     sam v svoji kuhinji čaka, kdaj bo prišel na vrsto. Morda že nocoj? Terorizem je
                     žaljiv tudi zato, ker je nesramen – ker prihaja brez papirjev in brez
                     zgodovinskih referenc, zgolj z nasiljem, ki ga človek, ki kaj da nase, ne more
                     prenesti. Tihi pristanek na tako žalitev vsakogar razgradi kot človeka in
                     državljana. Nazadnje je to razlog, da je iz komunističnega obdobja prišlo tako
                     malo ljudi, ki bi bili sposobni biti državljani. Potem ko je od aprila 1941 pa
                     do aprila 1942 vsaj tisoč ljudi padlo pod roko terorističnih komunistov, so
                     nekateri le zahtevali, da vojska, ki je deželo zasedla, zavaruje ljudi. Mogoče
                     pa se kdo od vas spomni, da je predsednik države pred nekaj tedni rekel, da je
                     to bila kolaboracija, in še, da je bila ta kolaboracija prostovoljna. Dobesedno
                     tako je rekel, da je bila prostovoljna. Pri zadnjem šanku v Sloveniji se ne bi
                     smelo tako govoriti, kaj šele iz fotelja predsednika države. </p>
                  <figure>
                     <graphic url="slike_z_43/z_43_04.png"/>
                     <head>Prvi zimski dan v gozdu <name type="author">Simon Dan</name></head>
                  </figure>
                  <p>Ker smo torej dovolili obstoj terorizma na svojih tleh, se nam nudi priložnost
                     – ker smo ga že doživeli – da o njem povemo kaj izvirnega. Zanimivo je, da se
                     znanstvene institucije demokratične države vedejo, kakor da teh možnosti ne
                     vidijo. Zdi se, da jih prav nič ne zanima specifična faktura boljševiškega
                     terorja v Sloveniji: kako je nastopal in kako so ljudje na njegov nastop
                     reagirali. Kakor da bi bili slepi za izjemnost tega časa; kakor da ne bi znali
                     ceniti zgodovine, ki je v svojih laboratorijih opravila neke poizkuse, ki bi
                     jim lahko veliko povedali, če bi jih le hoteli analizirati in izmeriti. Res
                     nenavadno! Kakor da bi na nebu zaplesala množica neznanih kometov, pa se
                     nobeden od astronomov za to še zmenil ne bi. Res čudno! Kaj pa če vsem mnogim
                     prebivalcem institutov in zavodov in centrov kaka ljubezen brani, da se ne
                     lotijo dela, ki se tako rekoč ponuja? Kaka skrita ljubezen ali pa strah, da bi
                     jim kdo, ki so mu nekoč javno služili, sedaj zameril, da mu na večer odrekajo
                     »tih spomin«. Mogoče. </p>
                  <p>Zgodile pa so se znamenite reči. Ko so na primer na enem koncu doline komunisti
                     ubili župana in njegovo ženo, se je neko dekle z drugega konca doline odločilo,
                     da ju gre kropit. Morala je iti skozi nekaj vasi, a nikjer ni bilo žive duše;
                     vsa vrata in vsa okna so bila zabita. In ko so umorjenega župana in njegovo
                     ženo potem pokopavali, se nobeden od pevcev cerkvenega zbora ni upal peti,
                     čeprav sta bila oba do zadnjega člana tega zbora. Predstavljate si lahko, kako
                     votlo je bilo to slišati, ko sta ju pokopavala samo župnik in cerkovnik. Prva
                     stvar je torej bila strah. Kakor je rekel Trocky: »Ubija en sam človek, strah
                     pa leže na tisoče.« Toda strah je bil samo prva faza, v drugi pa je nastopilo
                     nekaj drugega – nekaj zelo zelo čudnega. Najprej so se ljudje ubijalcev bali,
                     potem pa je njihov strah izpodrinilo nekaj drugega – neko čudno spoštovanje! To
                     spoštovanje se jim je zdelo tako nedopustno, da se javno o njem sploh niso
                     upali govoriti, ampak so še naprej govorili, da so prestrašeni. V njihovi
                     notranjosti pa je spoštovanje raslo. Spraševali so se: Kakšni ljudje pa so to,
                     da ubijajo za politiko? Še nikoli namreč niso slišali, da bi za politiko kdo
                     ubijal. Vedeli so, da ljudje ubijajo za druge reči, a ne za politiko. To, so si
                     rekli, morajo biti posebni ljudje, mogoče tako posebni, da jim oblast zares
                     pripada, kot govorijo – tako posebni, da imajo do oblasti privilegirano
                     pravico. </p>
                  <p>V mestu je bilo drugače. Tudi tu so padali ljudje, po ulicah, stanovanjih,
                     uradih; nekateri ljudje so sicer protestirali, zelo veliko, večina, pa je
                     molčala. Tudi to je bilo zelo čudno: pridejo neki ljudje in začnejo ubijati
                     meščane – in nič. Ali ne bi bilo normalno, da bi ljudje rekli: Čakajte malo,
                     kdo pa ste? Kdo pa vam je dal to pravico? Nobena posebna duhovna višina ne bi
                     bila za to potrebna. Ta vprašanja bi morala prihajati iz najbolj navadne in
                     preproste človeškosti. A je bilo v glavnem vse tiho. Kako nenavadno, kako
                     strašljivo, kako pokvarjeno! Od nekod so prišli neki ljudje, izgovarjali so
                     besede, za katere so vsi vedeli, da do njih nimajo nobene pravice; tu pa so
                     bili ljudje, ki so izgovarjali besede, za katere so vsi vedeli, da imajo do
                     njih vso pravico, a niso podprli teh, ki so jih poznali, ampak one, ki jih niso
                     poznali. </p>
                  <p>Po slovenskih dolinah pa tudi po slovenskih mestih pa so bili ljudje, ki so
                     imeli v sebi to moč, da so se uprli. Sklenili so, kot pravi grški pesnik
                     Kavafis, da bodo branili Termopile. Nekateri so celo vedeli, kot tudi pravi
                     Kavafis, da bodo nazadnje »Perzijci prodrli«, a so se vseeno javili za »službo
                     na Termopilah«. To so bili ljudje, v katerih se je naselila aristokratska duša. </p>
                  <p>Brez dvoma je svet sedaj zagledal, da je s terorizmom prišla nanj nevarnost
                     velikih razmerij. Spričo te nevarnosti se že spreminjajo državne in meddržavne
                     ustanove. Zveza NATO postaja nekaj drugega, Mednarodni denarni fond postaja
                     nekaj drugega, Združena Evropa postaja nekaj drugega. Čeprav je deloma res, da
                     je atentat v New Yorku nastal zaradi civilizacijske bipolarnosti sveta, njegove
                     posledice kažejo, da bo atentat zmanjšal njegovo polarizacijo. V izjavah, ki
                     podpirajo ZDA, je mnogo hipokrizije, a vendar postaja svet bolj enoten:
                     nenadoma so vsi videli, da imajo veliko skupnih interesov. Mnogi ne marajo
                     Amerike, a v globini vedo, da jih Amerika v resnici brani. To je tako, kakor je
                     rekel Šimon Perez: »Obstaja samo ena politika: globalni obrambni sistem je
                     treba prilagoditi novi nevarnosti. Ta je velika. Če bo zmagal terorizem, bo
                     lahko vsak studenec zastrupljen, vsak otrok umorjen. To bo boj, ki se ne bo
                     odvijal na frontnih črtah, ampak v temnih kotih. Nova nevarnost je velika in
                     grozna.« </p>
                  <p>Tehnični svet, kamor spadajo tudi nacionalne in internacionalne politične in
                     vojaške institucije, se bo že organiziral. Že čutimo prihajati nov globalni
                     veter, ki bo gotovo šel tudi skozi te ustanove. Vse to se bo zgodilo. Tehnična
                     ali tehnicistična duša sveta še vedno perfektno deluje. </p>
                  <p>Mi pa smo s svojim razmišljanjem prišli pravzaprav do nečesa drugega. Če se še
                     spomnite, smo govorili o hereziji. Začeli smo s pojmom krščanske herezije, nato
                     pa uvideli, da obstaja tudi civilizacijska herezija. Videli smo, da teror in
                     terorizem še najgloblje razumemo, če ga vidimo kot izstop iz civilizacije. Če
                     pa je tako, potem bomo terorizem najbolj razumeli, če bomo natanko in pazljivo
                     prebirali velike tekste te civilizacije. Potem se bo tudi zgodilo, da si bomo
                     zaželeli, da postanemo njeni zavestni prebivalci – če jo bomo tako razumeli, da
                     jo bomo lahko imeli za hišo, v kateri je mogoče svobodno in resnično živeti. K
                     temu bi rad dodal samo še odlomek iz nagovora, ki ga je imel pred davnimi leti
                     v Salzburgu za glasbene dneve veliki francoski dramatik Eugene Ionesco – tudi
                     zato, ker je sestavljen iz tako resničnih besedi: </p>
                  <p>»Ta kriza se je začela že pred davnim časom. Razpad naše kulture je mogoče
                     nastopil že v sedemnajstem stoletju. Takrat je kultura postala bolj
                     humanistična, namesto da bi postala bolj metafizična, bolj in bolj psihološka,
                     namesto bolj duhovna. Sohe in kipi po naših katedralah pogosto kažejo na
                     ustnicah svetnikov in angelov nasmeh, ki ga ne razumemo več.« Želel bi, da bi
                     mnogo ljudi mislilo tako kot jaz: da je v teh besedah povedano vse. </p>
               </div>
            </div>
         </div>
         <div type="div1">
            <head>Kako se je začelo</head>
            <div type="div2">
               <head>Zamolčani genocid</head>
               <docAuthor>Janko Maček</docAuthor>
               <div type="div3">
                  <p>V zadnjih tednih nas mediji pogosto seznanjajo s kraji, ki jim rečemo grobišča.
                     V tem času smo praznovali 1. november, ko se vsako leto zberemo na lepo
                     urejenih pokopališčih. Zdi se, da smo letos ta dan opravili skoraj mimogrede,
                     naša pozornost pa je slejkoprej obrnjena na problem, ki ga baje do nedavnega še
                     ni bilo.</p>
                  <p>Morda so za ta problem vedeli le miličniki, ki so več desetletij prav okrog
                     praznika vseh svetih budno pazili, da se na določenih krajih - in ti kraji so
                     bili v Sloveniji kar številni – ne bi pokazale sveče in cvetje. Najbrž so za ta
                     problem vedeli miličniki, ki so v gozdu nekje na robu Bele krajine pričakali
                     skupino fantov, ko so utrujeni prilezli iz globoke kraške jame. Ko so slišali,
                     da fantje niti niso prišli do dna jame, jih niso več nadlegovali. Seveda jim
                     fantje niso povedali resnice. Bili so na prostranem dnu jame, kjer so vse vprek
                     ležali okostnjaki. V zadregi, kje naj se usedejo, da bi použili skromno malico,
                     so na drugi strani jame naleteli na malo jezerce in na okostnjaka, ki je bil z
                     glavo na pol v vodi. Očitno je bil v jami še živ in se je v zadnjem boju
                     splazil do jezerca. Jamarji so po srečanju z možmi postave brez posebnega
                     opozorila začutili, da bi bilo o odkritju nevarno govoriti. O nujnosti molka so
                     bili še bolj prepričani, ko ob drugi priliki niso več našli vhoda v jamo; že
                     prej je bil precej skrit, sedaj pa ga kratko in malo ni bilo več. O tisti jami
                     so potem govorili in pisali le še v Argentini – v zvezi z rodomorom prebivalcev
                     Kanižarice.</p>
                  <p>Z najvišjega političnega vrha naše mlade države je pred kratkim prišla beseda,
                     ki velja več kot navadna beseda, da so povojni poboji zločin, toda to dolgo
                     pričakovano besedo je takoj zameglila trditev, da je do tega zločina prišlo
                     zaradi medvojne kolaboracije. Torej je bil med vojno na eni strani kristalno
                     čisti narodnoosvobodilni boj, na drugi pa zločinska kolaboracija, ki je temu
                     boju nasprotovala, ga ovirala, skratka pomagala okupatorju? Ali ni tako
                     napisana cela naša polpretekla zgodovina! Kdo more sedaj zaradi nekaj povojnih
                     pobojev, ki so sicer bili zločin in jih obsojamo, spremeniti in prevrednotiti
                     celo zgodovino?</p>
                  <p>Koga in zakaj so »likvidirali« vosovci v Ljubljani in prvi partizanski oddelki
                     na podeželju že konec leta 1941, zlasti pa spomladi in poleti 1942? O tem smo v
                     rubriki Kako se je začelo že marsikaj povedali. Ko smo razmišljali o ljudeh in
                     dogodkih tistega časa, nam je postalo popolnoma jasno, da nekaterih »podvigov«
                     ne moremo imeti za osvobodilni boj, ampak, da je to bila komunistična
                     revolucija, ki je vsa sredstva uporabila za uvedbo komunistične totalitarne
                     oblasti. To pa seveda bistveno spremeni gornje trditve o kolaboraciji.</p>
                  <p>V sledečem sestavku bomo skušali podati sliko poboja velikega števila Ciganov
                     na raznih krajih Ljubljanske pokrajine spomladi in poleti 1942. Ne bo lahko
                     pojasniti, zakaj je do tega prišlo in kako kruto je to »delo« potekalo. Ali je
                     bilo zaradi zaščite osvobodilnega boja treba pobiti celo naselje, narediti
                     rodomor? Če je morda v naselju res bil kak posameznik, ki so ga ali pa ga šele
                     bi Italijani vpregli v svoj voz, ali je bilo zaradi tega potrebno moriti tudi
                     noseče matere in dojenčke? Že Protiimperialistična fronta je z vsemi svojimi
                     trobili udarila po »kapitalistični gospodi« in tako napovedala boj za odpravo
                     socialnih krivic. Toda, kaj je še hujšega, kot da otrokom zaradi političnih
                     nasprotij pobijejo starše? Kakšna strašna krivica se je zgodila, ko so pobili
                     celo nebogljene otroke?</p>
               </div>
               <div type="div3">
                  <head>Cigani v Sloveniji v začetku druge svetovne vojne</head>
                  <p>Preden se lotimo zgodbe o »ukrepih proti Ciganom zaradi zaščite osvobodilnega
                     gibanja«, preletimo vsaj površno nekaj podatkov iz zgodovine Ciganov v naših
                     krajih. Vemo, da je bila njihova prvotna domovina Indija. Imenovali jih bomo
                     Cigani. Mislimo, da to ne more biti za nikogar žaljivo, saj so jim tedaj tako
                     rekli pri nas in drugod po svetu, kamor so se posamezni njihovi rodovi
                     razkropili in stoletja obdržali del svoje samobitnosti, na primer jezik, ki ga
                     je med drugimi raziskoval tudi naš Miklošič. Ime Romi se je začelo uveljavljati
                     šele v zadnjih desetletjih, zlasti po letu 1979, ko so se predstavniki tega
                     razkropljenega naroda zbrali na kongresu v Švici in uradno privzeli to ime.</p>
                  <p>Raziskovalci sklepajo, da so ti indijski nomadi iz prvotne domovine po skupinah
                     odšli v dveh glavnih smereh: prek Afganistana do Armenije in Turčije in prek
                     Sirije do Turčije in Egipta. Iz Egipta so nadaljevali pot po severni Afriki in
                     prišli prek Gibraltarja v Španijo, zato so jim rekli tudi Egipčani, angleško
                     Gypsies. V naše kraje so prišli večinoma iz Turčije prek Balkana, le manjša
                     skupina, ki se je ustavila na Gorenjskem, je prišla iz Avstrije in je spadala k
                     rodu Sintov, o katerem bomo še nekaj povedali kasneje v zvezi z nacističnim
                     preganjanjem.</p>
                  <p>Prve omembe Ciganov na Slovenskem so iz 15. stoletja, pogostejše pa zlasti v
                     17. in 18. stoletju. Prišli so predvsem v Prekmurje in na Dolenjsko ter v Belo
                     krajino. Opravljali so različne poklice. Skoraj povsod so bili kovači in
                     godbeniki, v Prekmurju so bili pletarji, brusači in dežnikarji, na Dolenjskem
                     drobilci kamenja in prekupčevalci konj, ženske so se povsod ukvarjale z
                     vedeževanjem in nabiranjem zdravilnih zelišč. Že v času Marije Terezije in
                     Jožefa II. je oblast s posebnimi predpisi skušala vzpostaviti kontrolo nad
                     preseljevanjem Ciganov in jih pritegniti k stalnemu delu. Seveda so se zelo
                     težko odrekli svojim nomadskim navadam in sprejeli drugačen način življenja.
                     (Enciklopedija Slovenije 10, str. 285).</p>
                  <figure>
                     <graphic url="slike_z_43/z_43_05.png"/>
                     <head>Zapuščeni kamnolom v Lipalici pri Horjulu, kjer so do usodnega večera
                        konec junija 1942 taborili Cigani <name type="author"/></head>
                  </figure>
                  <p>Ali vsaj približno vemo, koliko je bilo Ciganov v Sloveniji oziroma na področju
                     takratne Dravske banovine pred začetkom druge svetovne vojne? Iz knjige dr.
                     Pavle Štrukelj, Romi na Slovenskem, ki je izšla leta 1980, zvemo, da je bilo v
                     Dravski banovini med obema vojnama več uradnih popisov, v katere naj bi bili
                     zajeti vsi Cigani. Leta 1931, ko je bil splošen popis prebivalstva, so v
                     novomeškem okraju našteli 225 Ciganov, v Kočevju 40, podatki za Črnomelj pa
                     niso znani. V Krajevnem leksikonu Dravske banovine, ki je izšel leta 1937, je
                     posebej omenjen ciganski zaselek Kanižarica pri Črnomlju, ki »šteje osem hiš«.
                     Popis v Prekmurju leta 1931 je pokazal 833 Ciganov. Ponovna popisa leta 1935 in
                     1940/41 sta le delno ohranjena, zato primerjava z letom 1931 ni možna. Edini
                     ohranjeni popis gorenjskih Ciganov, ki sodi v čas med obema vojnama, je bil
                     opravljen leta 1941 v Begunjah, kjer so bili zaprti in kasneje odpeljani v
                     Srbijo. Naštetih je bilo 107 ljudi. Podatki so natančni, saj so navedeni
                     rojstni datumi in kraji, poklic in pristojnost. Prav tako so zajeta vsa
                     rodbinska imena, ki sodijo v to skupino. Večina gorenjskih Ciganov se je pisala
                     Rajhard (P. Štrukelj, Romi na Slovenskem, str. 61).</p>
                  <p>Za razumevanje predvojne ciganske problematike v Sloveniji je poučna razprava,
                     ki jo je leta 1918 napisal pravnik Ogrin. Izhaja iz stališča, da so Cigani
                     enakopravni državljani, zato morajo spoštovali zakone enako kakor vsi drugi; po
                     prvi svetovni vojni, ko bo primanjkovalo delavcev, bi jih morali zaposliti. Vse
                     otroke je treba vključiti v osnovnošolsko izobraževanje. Občine in orožniške
                     postaje naj narede sezname šoloobveznih otrok, da bodo nadzirali obisk pouka.
                     Če ciganski starši zanemarjajo vzgojo, naj otrok dobi varuha, če pa se
                     odraščajoči otroci potepajo, beračijo, živijo nemoralno, naj jih pošljejo v
                     poboljševalnico. Odrasle naj zaradi enakih kaznivih dejanj pošljejo v prisilno
                     delavnico. Vsekakor je Ciganom treba urediti stalno bivališče in jim preskrbeti
                     delo. V novomeškem in črnomaljskem okraju Cigani že nekaj časa delajo pri
                     pripravljanju gramoza in pri gradnji cest. Po poročilih cestnih odborov to delo
                     dobro opravljajo in tudi precej zaslužijo (P. Štrukelj, Romi na Slovenskem,
                     str. 93).</p>
                  <p>Leta 1931 so iz Novega mesta poslali okrožnice vsem občinam, naj sporočijo, ali
                     imajo na svojem področju kamnolom in ali bi mogli zaposliti Cigane. Občina
                     Toplice je odgovorila, da so Cigani pripravljali gramoz v Gorenjem Polju, niso
                     pa bili pristojni v to občino. Nekateri Cigani so delali v kamnolomu blizu
                     Gorenje Straže. V občini Trebnje so bili pripravljeni zaposliti ciganske
                     družine tri mesece v letu, ko bi pripravljali gramoz za posipanje cest. V Mirni
                     Peči bi v kamnolomu sprejeli le eno cigansko družino. O možnem zaposlovanju
                     Ciganov so pošiljale poročila tudi orožniške postaje. Tako so iz Črmošnjic
                     sporočili, da bi ciganske družine zaposlili pri podjetju Šatej v Rogu,
                     popravljali bi cesto do Podstenic. V Vinji vasi bi pripravljali gramoz za
                     državno cesto Težka voda–Straža. V Kronovem so bili pripravljeni zaposliti eno
                     družino v kamnolomu pri Otočcu (Isto str. 96).</p>
                  <figure>
                     <graphic url="slike_z_43/z_43_06.png"/>
                     <head>Rupe nad Žažarjem – Tu so pobili horjulske Cigane – Partizansko taborišče
                        je bilo nekaj sto metrov desno v hrib <name type="author"/></head>
                  </figure>
                  <p>Leta 1935 so v Murski Soboti predlagali, naj bi jim iz Ljubljane pomagali
                     zgraditi posebno šolo za ciganske otroke. Po končani osnovni šoli bi mladino
                     učili nekaterih obrti in kmetovanja, dekleta pa bi še posebej vzgajali za dobre
                     gospodinje. Seveda so tedaj bile težave zaradi gospodarske krize, zato načrt v
                     Murski Soboti ni bil uresničen. Tako je gospodarska kriza poleg drugega
                     preprečila tudi nekaj dobrih namer za rešitev ciganskega vprašanja. Cigani so
                     še naprej živeli v dokaj bednih razmerah in ostali osamljeni. In tako je aprila
                     1941 tudi nje doletela okupacija (Isto str. 97).</p>
                  <p>Nemci so na Gorenjskem kmalu po zasedbi cigansko vprašanje temeljito rešili.
                     Vse ciganske družine so najprej zaprli v begunjsko kaznilnico, nato pa jih
                     preselili v Srbijo. Bogate izkušnje pri tem delu so imeli od doma, kjer so
                     Cigane že nekaj časa preštevali in preganjali. Prekmurje so Nemci aprila 1941
                     zasedli le za kratek čas, zato niso mogli uresničiti pripravljenega programa za
                     preselitev Ciganov. Madžarski žandarji so jih potem stalno kontrolirali in
                     šikanirali, več letnikov je bilo vpoklicanih v madžarsko vojsko, mnoge so
                     spravili na delo v notranjost države, vendar so večinoma brez hujših posledic
                     dočakali konec vojne.</p>
                  <p>Spomladi 1941, kot je sprva kazalo, so jo še najbolje odnesli Cigani v delu
                     Slovenije, ki so ga okupirali Italijani in je dobil ime Ljubljanska pokrajina.
                     Italijani so jih obravnavali enako kot druge prebivalce zasedbenega področja.
                     Toda tu se je pojavila nevarnost z druge strani, od koder je v začetku
                     okupacije nihče ni pričakoval, še najmanj pa Cigani sami.</p>
               </div>
               <div type="div3">
                  <head>Genocid nad Cigani na Blokah in v Iški</head>
                  <p>Pomladi so se Cigani vedno veselili, saj so bile njihove nomadske navade v
                     marsičem povezane z naravo. Zimo so nekako prestali v svojem »domovinskem«
                     kraju, ko pa je sneg odlezel in drevje ozelenelo, so jih ceste spet vabile.
                     Večkrat so jih k potovanju silili tudi praktični razlogi, saj je bilo treba kaj
                     zaslužiti s priložnostnim delom, ki ga v kraju bolj stalnega bivališča morda
                     niso našli, opraviti kako kupčijo in seveda pobrati darove. Že pred vojno so za
                     premik iz ene občine v drugo morali imeti dovoljenje, zato so italijansko
                     zahtevo glede potnih dovoljenj imeli za samoumevno. Morda so v gozdu tu in tam
                     naleteli na partizane, vendar jih to ni vznemirjalo. Če je do njih prišla vest
                     o kaki »likvidaciji«, so jo smatrali kot nekaj, kar se njih ne tiče. Še vedno
                     so se znali prilagoditi in nekako uveljaviti svoje skromne zahteve. Res niso
                     pričakovali, da bosta tista pomlad in poletje zanje tako usodna.</p>
                  <p>Prvo dejanje te tragedije se je zgodilo na robu Bloške planote. Franci Strle ga
                     je v knjigi Tomšičeva brigada takole opisal: »Ko so se Proletarska udarna četa
                     in dve četi bataljona Ljuba Šercerja 10. maja 1942 vračale z Lužarjev, so blizu
                     taborišča v Gabrju pri Mačkovcu naletele na skupino ciganov z dvema paroma
                     konj. Cigani so imeli dovolilnico za prosto gibanje po ozemlju Ljubljanske
                     pokrajine in so bili na Mačkovec poslani, da bi vohunili za partizani v korist
                     italijanske obveščevalne službe. To je priznal eden od pobeglih ciganov, ki je
                     bil ujet 12. maja. Cigani so s seboj vodili in prodajali par ukradenih konj, ki
                     ju je prepoznal Ludvik Praznik – Suljo. Uslugo, da so jim karabinjerji tatvino
                     spregledali, so morali cigani plačati tako, da so se pustili vpreči v škripav
                     italijanski vohunski voz, s tem pa so jo plačali z življenjem. Partizani si v
                     tedanjih razmerah niso smeli dovoliti nobene prizanesljivosti, zato so vseh
                     devet ciganov, polovljenih 10. maja, in tistega, ki so ga ujeli 12. maja 1942,
                     pokončali na Mačkovcu. Prigoda z zajetimi cigani je pomembna zategadelj, ker je
                     porodila misel na partizansko konjenico. Ciganom odvzete konje so odpeljali v
                     taborišče Proletarske udarne čete. Ukradeni par so Dakijevi borci sicer vrnili
                     lastniku, toda pri kmetih so nabrali več konj, ki so ostali od bivše
                     jugoslovanske vojske. Z njimi so laže obvladovali obsežen operativni prostor in
                     hitreje prenašali obveščevalna poročila.« (F. Strle, Tomšičeva brigada – uvodni
                     del, str. 271).</p>
                  <p>Stane Semič-Daki se v knjigi Najboljši so padli tega dogodka takole spominja:
                     »Na povratku proti Mačkovcu smo srečali v Rovtah oziroma v hosti Mačkovca šest
                     ciganov: tri ženske in tri moške. Zdelo se nam je, da vohunijo za nami.
                     Vprašali smo jih, kaj počno tukaj. Odgovorili so nam: Semkaj so nas poslali
                     Italijani in zahtevali, da se nazaj ne smemo več vrniti. To se nam je zdelo res
                     sumljivo. S seboj so vodili tudi par zelo lepih konj, ki so ju prodajali.«
                     (Stane Semič-Daki, Najboljši so padli I, str. 233).</p>
                  <figure>
                     <graphic url="slike_z_43/z_43_07.png"/>
                     <head>Cerkev sv. Janeza Krstnika v Podkraju pri Tomišlju – Pod lipo izvira
                        potoček Šentjanževec, kjer je taborila Hudorovičeva ciganska družina <name
                           type="author"/></head>
                  </figure>
                  <p>Število prijetih se v teh dveh pripovedih razlikuje, vendar verjamemo Strletu,
                     ki je kot kronist moral podatke vsaj do neke mere preveriti in uskladiti. V
                     pojasnilo pa še tole: Daki je proti koncu zime 1942 vodil tako imenovano letečo
                     patruljo, ki je na smučkah – dobili so jih iz Ljubljane – brzela od vasi do
                     vasi in opravljala zaupne naloge. »Zatiranje narodnih izdajalcev je bilo v
                     okviru boja proti izdajstvu sploh na tedanji stopnji osvobodilnega boja nujno
                     in posebno pomembno opravilo,« piše Strle na str. 234 že omenjene knjige in
                     nato našteva »likvidacije«, ki jih je ta patrulja opravila v tistih zimskih
                     mesecih. Obvladovala je dokaj obsežno področje od Loške doline prek Blok in
                     Rakitne do Iga, Velikih Lašč in Sodražice. Pravzaprav je bila to nekakšna
                     notranjska VOS. Proti koncu aprila 1942 je ta partizanska skupina uradno dobila
                     naziv Proletarska udarna patrulja. Njene naloge se v glavnem niso spremenile in
                     kmalu je prerasla v Proletarsko udarno četo.</p>
                  <p>Manj kot teden po poboju Ciganov v Mačkovcu se je zgodil veliko večji poboj v
                     soteski Iške onkraj Iške vasi pri Igu. Poglejmo, kaj je o tem napisal takratni
                     ižanski župnik Janez Klemenčič v knjigi Revolucija pod Krimom, ki je leta 1973
                     izšla v Argentini. »Po veliki noči smo se začeli pripravljati na birmo, ki bi
                     morala biti v nedeljo po vnebohodu, 17. maja. Starši in šola so že vse
                     pripravili. Dne 12. maja sem šel na Zapotok, da otroke zadnjič pripravim in
                     razdelim listke. Ta dan sem bil zadnjič v hribih. Med komunisti, posebno pa med
                     njihovimi pristaši in zavetniki se je že dalj časa slišalo šepetanje, da birme
                     sploh ne bo. Vidi se, da je birma vsaj nekoliko pospešila prvi komunistični
                     napad na Ig. Slabo znamenje je bilo, da se je takrat pojavilo večje število
                     ciganov. Trdili so, da iščejo ukradene konje. Prišli so v Iško vas. Za njimi je
                     šla laška patrulja, za Iško vasjo pa so že čakali komunisti. Malo je manjkalo,
                     da ni že takrat prišlo do boja. (J. Klemenčič, Revolucija pod Krimom, str.
                     58).</p>
                  <p>V petek, 15. maja, je šlo 10 karabinjerjev z Iga v patruljo proti Želimljemu.
                     Tu so zadeli na partizane Proletarske udarne čete; ta je sedem od njih
                     odpeljala na Mačkovec in jim namenila isto usodo kot nekaj dni pred tem zajetim
                     Ciganom. Razbili so tudi patruljo italijanskih financarjev, ki se je z Iga
                     odpravila na pomoč karabinjerjem. Naslednji dan, 16. maja, so partizani napadli
                     karabinjersko in financarsko postajo na Igu, zavzeli ju pa niso, ker so
                     Italijani dobili pomoč iz Ljubljane in se nato skupaj z njo umaknili. Birma je
                     bila odpovedana in namesto sprevoda birmancev so v nedeljo dopoldne skozi Ig
                     korakali partizani z rdečo zastavo. Župnik je zapisal, da je bil njihov prvi
                     ukaz prepoved zvonjenja.</p>
                  <p>Še isto dopoldne so prijeli Janeza Mrkuna in Valentina Jenka in ju obsodili na
                     smrt. Med deseto mašo so v cerkvi iskali dekleta, ki so se menda družile z
                     Italijani, da so jih ostrigli. Spravili so se tudi nad Cigane. Klemenčič je o
                     tem takole zapisal: »Najgrše so naredili s cigani. Pod Krimom se je zadrževala
                     večja družba. Te so 17. maja vse prignali v Iško. Silno vpitje se je slišalo,
                     ko so jih gnali. Na Benkovem travniku so postrelili vse: otroke, mlade, stare,
                     moške in ženske. V skupnem grobu jih leži 43. Smrkavci so se na njih učili
                     streljati s strojnico. (J. Klemenčič, Revolucija pod Krimom, str. 79). Dr.
                     Ferdo Gestrin v svojem delu Svet pod Krimom ta dogodek omeni z dvema stavkoma:
                     »Kot potencialne ovaduhe, kar je kdo med njimi tudi res bil, so v tem času
                     poslali v smrt družine ciganov iz Vrbljen in Podpeči. Na Notranjskem so
                     partizanske enote na osvobojenem ozemlju usmrtile okoli 70 Romov.« (Svet pod
                     Krimom, str. 69).</p>
                  <figure>
                     <graphic url="slike_z_43/z_43_08.png"/>
                     <head>Benkova gmajna v Iški, kjer so maja 1942 pobili Cigane. Na spominskem
                        križu je vrezano sporočilo: Tu čaka vstajenja 43 Romov od maja 1942 <name
                           type="author"/></head>
                  </figure>
                  <p>Redki domačini, ki se dogodka še sami spominjajo ali pa so o njem slišali od
                     očividcev, povedo, da je med odvedenimi bil tudi Jože Hudorovič z ženo Julo in
                     več otroki. Jože je imel, kdove zakaj, domovinsko pravico v občini Tomišelj.
                     Pogosto je taboril pod lipami v bližini podružne cerkve sv. Janeza v Podkraju.
                     Vsi drugi Cigani, ki so bili tedaj postreljeni v Iški, so prišli v kraje pod
                     Krim le nekaj dni pred tem. Skupina z dvema vozovoma se je na kratko ustavila v
                     Brestu ob napajalnem koritu in se nato premaknila v Jelše, kjer so v jelševem
                     gozdičku ob potoku Iška imeli »rezerviran« prostor za taborjenje. Pravijo, da
                     je Hudorovičevi ženi le še malo manjkalo do poroda, nihče pa ne ve, koliko
                     podobnih nesrečnic je še bilo med njimi. Nihče ne ve, koliko je bilo med njimi
                     majhnih in malo večjih otrok. Med tistimi, ki so jih pospremili na morišče in
                     potem streljali nanje, so bili tudi mladi fantje iz podkrimskih vasi, ki so
                     šele pred kratkim prišli k partizanom. Kako so se počutili in kakšen pečat jim
                     je vtisnilo tisto streljanje na Benkovi pustinji? Vso tisto množico mrličev so
                     kar tam pokopali domačini in potem skoraj pol stoletja ohranjali tih spomin na
                     ta grob, čeprav ga za javnost ni smelo biti. </p>
                  <p>Štab Šercerjevega bataljona, ki je v imenu OF prevzel oblast v podkrimskih
                     vaseh, je 19. maja izdal poseben razglas, ki sta ga podpisala Tone Vidmar-Luka
                     in Fric Novak. V uvodu razglasa je bilo sporočilo, da imata edino oblast na
                     osvobojenem ozemlju partizansko poveljstvo in OF oziroma njeni terenski odbori.
                     Razveljavili so vse okupatorske zakone in predpise, hkrati pa razpustili
                     občinsko upravo na Igu in v Tomišlju. 5. člen razglasa je zaradi nevarnosti
                     špijonaže prepovedal vsak odhod z osvobojenega ozemlja, prav tako pa tudi
                     potovanje iz kraja v kraj na osvobojenem ozemlju. V 12. členu je določilo, da
                     je Cerkev ločena od države in da je zagotovljena svoboda veroizpovedi. 17. člen
                     je predvidel zaplembo imovine »tujcem, narodnim izdajalcem in petokolonašem«.
                     Na koncu razglasa je bilo še opozorilo, da bodo vsi prestopki kaznovani po
                     odloku SNOO o zaščiti slovenskega naroda in njegovega gibanja za združitev in
                     osvoboditev, po partizanskem zakonu in po posebnem postopku, ki bo določen od
                     primera do primera (M. Mikuž, Pregled zgodovine NOB, II. knjiga, str. 10).</p>
                  <p>Seveda je moč tega razglasa trajala le nekaj dni, kajti Italijani so 22. maja
                     spet zasedli Ig in okoliške vasi. Cerkev, čeprav ločena od države, in stara
                     občinska uprava sta tedaj prišli prav, da sta posredovali pri Italijanih, ki so
                     pozaprli vse može in fante, kolikor so jih našli doma. Dogodki so si tako hitro
                     sledili in so tako neposredno zadevali prebivalce podkrimskih vasi, da je slika
                     zločina nad Cigani na Benkovi pustinji kmalu izginila v ozadje.</p>
               </div>
               <div type="div3">
                  <head>Sodražica in Horjul</head>
                  <p>V četrtek, 28. maja 1942 zjutraj, so Italijani v naglici zapustili Sodražico.
                     Daki pripoveduje, kako se je njegova četa v bližini Sv. Gregorja pripravljala
                     za napad, a ni bil potreben, ker so se Italijani sami umaknili. »Sodražica je
                     bila torej prazna, brez okupatorjevih vojakov. Niti v strelce se nam ni bilo
                     treba razvrstiti. Zaradi varnosti smo poslali v Sodražico en vod, da bi
                     ugotovil, če se Italijani niso samo potuhnili ter nas pričakujejo kje v zasedi.
                     Previdnost je bila tokrat odveč, zakaj Sodražica je bila prazna. Celo
                     prebivalci niso vedeli, da so Italijani tako naglo pobegnili.« (Najboljši so
                     padli I., str. 270). Spomnimo se ob tem, kako se je tisto jutro iz Sodražice
                     umaknil Franc Novak, mož učiteljice Ivanke Škrabec, ki je nekaj dni kasneje
                     tudi postala žrtev osvoboditeljev. Na dvorišče kmečke hiše, kjer sta mlada
                     zakonca stanovala, je stopil sovaščan in z Novakom izmenjal nekaj besed.
                     Domači, ki so tedaj tudi bili na dvorišču, so opazili, kako se je mladi mož
                     prestrašil. Odhitel je v stanovanje, se takoj vrnil, vzel kolo, ki je bilo tam
                     prislonjeno k steni, in se odpeljal proti Zamostecu. Ni še minila ena ura, ko
                     so ga možje z zvezdo na kapi že iskali. – Daki v svojem opisu omeni, kako so
                     takoj začeli preiskovati hiše nasprotnikov, hkrati pa poskrbeli za zavarovanje
                     vseh cest in prehodov, po katerih bi sovražnik lahko prišel v dolino. Med
                     drugim so tako postavili stražo tudi pod Zapotokom ob cesti, ki vodi v
                     Sodražico od glavne ceste Ljubljana-Ribnica. Mirko Kozina opisuje, kako so se
                     zapotoški terenci 28. maja popoldne v slovesnem sprevodu odpravili obeležit
                     mejo med osvobojenim ozemljem in sovražnim področjem. Zapotok je namreč
                     nenadoma postal obmejni kraj, saj je v bližini potekala meja med sodraško in
                     ribniško občino, ki je sedaj dobila poseben pomen. Na čelu sprevoda so nosili
                     slovensko zastavo z rdečo zvezdo in venec z napisom : živela svobodna republika
                     Sodražica. Oboje so pod vasjo pritrdili na brzojavni drog ob cesti in tako
                     označili »mejni blok«. Na tem »bloku« je bila potem stalna straža.</p>
                  <figure>
                     <graphic url="slike_z_43/z_43_09.png"/>
                     <head>Množično grobišče Ciganov pri Mavrlenu nad Črnomljem <name type="author"
                        /></head>
                  </figure>
                  <p>Naslednji dan dopoldne, 29. maja, se je po cesti od ribniške strani pripeljala
                     skupina Ciganov. Straža na »bloku« jih je ustavila in zahtevala dovolilnico za
                     vstop na osvobojeno ozemlje. Zaman je vodja Ciganov pojasnjeval, da so na
                     običajnem pomladanskem potovanju in da niso vedeli, da je za Sodražico potrebna
                     posebna dovolilnica. Straža jih je aretirala in pospremila v Sodražico, kjer je
                     že zasedalo »ljudsko sodišče«. Daki piše, da so s preiskavo Ciganov pričeli
                     takoj. »Priznali so, da so povedali Italijanom, da se zbiramo pri Sv. Gregorju,
                     in da so od ljudi zvedeli, da se nameravamo polastiti Sodražice. Še več. Cigani
                     so bili nekaka predhodnica Italijanov. Ko smo se začeli premikati proti
                     Sodražici, so nas opazili in obvestili Italijane, da so se pravočasno umaknili.
                     – Za prevoz ciganov smo uporabili privatni avtobus in lastnik avtobusa jih je
                     moral ponoči prepeljati iz hranilniških prostorov, kjer smo imeli zaprte, v
                     Boncarhosto. Spremljali so jih motoristi z ročno strojnico. V Boncarju so jih
                     predali našemu vodu, ki je bil na položaju proti bloškim vojašnicam, da je
                     izvršil sodbo nad izdajalci. Tako je končala italijanska predhodnica ciganov –
                     izdajalcev in odslej se cigani niso več pojavljali na našem osvobojenem ozemlju
                     (Najboljši so padli, str. 271).</p>
                  <p>Pšeničev avtobus je bil tiso noč še enkrat vključen v izvršitev smrtne obsodbe,
                     ki jo je izreklo partizansko sodišče v Sodražici. Pod Boncar so odpeljali
                     Franceta Kozino, ki so ga vzeli doma na Zapotoku v petek popoldne, 29. maja
                     1942, nekaj ur kasneje, kot so prijeli Cigane. Ni čudno, da si je Francetov
                     brat Mirko, ki je bil tedaj študent ljubljanskega bogoslovja, živo zapomnil vse
                     dogodke tistega dne in kasneje opisal, kako »so partizanski stražarji pred
                     Fajdigovo sodno dvorano rinili v vozilo cigane – moške, žene, dekleta in
                     otroke, celo nekaj dojenčkov se je stiskalo na materine prsi. Pod Boncarjem so
                     morali izstopiti in z lopatami in krampi na ramah oditi navzgor v gozd. Ko se
                     je poveljniku zdelo, da so izkopali dovolj globoko jamo, je ukazal, naj se cela
                     ciganska družina postavi ob njej. Streli so prekinili nočno tišino in kot
                     snopje s kozolca so padali očetje, matere, sinovi in hčere v skupen grob.
                     Šestnajst nedolžnih človeških življenj je tako omahnilo v grob ob zori
                     komunistične revolucije na ozemlju »svobodne republike Sodražice.« (M. Kozina,
                     Slovenija na poti iz brezna grozot v radost svobode, tipkopis, str. 31).</p>
                  <p>Na čelu »ljudskega sodišča« v Sodražici je tedaj bil Jernej Stante, ki je leta
                     1926 diplomiral na Pravni fakulteti v Ljubljani in bil nato od leta 1933 do
                     1941 samostojni odvetnik v Celju. Od 1941 je v Ljubljani sodeloval z OF in VOS.
                     Leta 1943 je bil imenovan za sodnika Višjega vojaškega sodišča pri glavnem
                     štabu NOV in POS (Enciklopedija Slovenije 12, str. 270). Kako je Stante kot
                     pravnik mogel uporabiti »zakon« o zaščiti slovenskega naroda za genocid nad
                     Cigani? Vemo, da v tistih razmerah ni bilo odločilno pravo, ampak navodila
                     komunistične partije. Na Igu so to pravilo celo zapisali v razglas: - po
                     partizanskem zakonu in po posebnem postopku, ki bo določen od primera do
                     primera.</p>
                  <p>Pri pobojih Ciganov, ki smo jih doslej opisali in jih je opravila ali bila vsaj
                     blizu Dakijeva Proletarska udarna četa, so bile žrtve družine, ki jih je
                     nomadska kri tudi v nevarnih razmerah spomladi 1942 spravila na pot. Nekoliko
                     drugače je bilo z družino, ki je tisto pomlad dočakala v Lipalici blizu
                     Horjula. Le redki domačini se je danes še spominjajo. Nimamo natančnega datuma,
                     katerega leta in meseca pred drugo svetovno vojno se je pri horjulskem županu
                     Bastiču oglasil starejši Cigan in mu izročil potrdilo banovinske uprave, da je
                     njegova družina pristojna in ima domovinsko pravico v horjulski občini.
                     Nekateri menijo, da se je možakar pisal Todorovič, vendar je ime Hudorovič bolj
                     verjetno glede na to, kar vemo o Ciganih pri nas. Na prvi naslednji seji
                     občinskega odbora je župan kot posebno točko dnevnega reda predlagal vprašanje,
                     kaj narediti s cigansko družino glede na navodilo banovinske uprave. Večina
                     odbornikov je bila mnenja, naj se družini dodeli Mežanova bajta, ki je stala na
                     samotnem robu Lipalice, precej daleč od vasi. Temu pa je odločno nasprotoval
                     gospodar, ki je malo prej kupil del propadle Mežanove kmetije in z njim tudi na
                     pol razpadlo hišico. Ni se mogel sprijazniti s tem, da bi se Cigani naselili na
                     njegovem posestvu. Župan je hitro sprevidel, da mora problem rešiti sam. Na
                     svojem zemljišču, nedaleč od one bajte je pri kamnolomu postavil barako za nove
                     občane, ki mu jih je dodelila banovina. Ljudje so bili z rešitvijo v glavnem
                     zadovoljni, še najbolj nerodno je bilo, kadar so prebivalci barake v kamnolomu
                     dobili obiske; tedaj je bilo pri kamnolomu »parkiranih« več voz, konji pa so se
                     pasli po okoliških travnikih.</p>
                  <p>Leta 1941 je bila družina pri kamnolomu v velikem strahu pred Nemci. Govorilo
                     se je namreč, da bo meja, ki je bila ob zasedbi potegnjena med Lučinami in
                     Šentjoštom, pomaknjena v Horjulsko dolino. Cigani so bili tedaj stalno
                     pripravljeni, da bi se hitro umaknili, če bi zvedeli za približevanje Nemcev.
                     Toda spomladi 1942 se je pojavila nova nevarnost, na katero prej niso niti
                     pomislili. Na Rupah, v gozdu nad Žažarjem, se je utaborila skupina partizanov,
                     ki so kmalu dobili ime Horjulska četa in kasneje postali del Dolomitskega
                     odreda. Prav mimo kamnoloma na robu Lipalice je vodila njihova pot proti
                     Lesnemu Brdu in naprej na znani Ključ. Lahko domnevamo, da so se na taki poti
                     kdaj ustavili tudi v baraki in prebivalce opozorili na dolžnost molka.</p>
                  <p>V noči na 14. junij so prebivalci kamnoloma morda slišali strel in smrtne
                     krike, ko so partizani nekaj sto metrov od njih ubili župana Bastiča in njegovo
                     ženo. Potem se je slišalo škripanje težko naloženega voza in topot korakov v
                     smeri proti Lesnemu Brdu. Naslednjo soboto so nekateri domačini še videli
                     barako in nekaj njenih prebivalcev, čez noč pa je vse izginilo. Namesto barake
                     je bilo le še pogorišče, malo vstran je stal voz, ljudje in konji pa so
                     izginili brez sledu. Potem je od nekod pricurljala vest, da so vse stanovalce
                     barake odpeljali v taborišče na Rupah in jih tam pokončali. Menda je pred tem v
                     baraki poleg »tastarega« in njegovega sina bilo še dvanajst žensk in nekaj
                     otrok. Njihovega groba na Rupah do konca vojne niso odkrili; odkrili niso niti
                     grobov nekaterih domačinov, ki so leta 1942 tudi izginili na Rupah. Po vojni so
                     postavili obeležje v spomin na partizansko taborišče, grobovi žrtev pa so do
                     danes ostali neoznačeni, čeprav ljudje iz okolice zanje vedo.</p>
               </div>
               <div type="div3">
                  <head>Uničenje naselja v Kanižarici</head>
                  <p>Poglejmo še v Belo krajino, kjer se je zgodil največji množični poboj Ciganov
                     pri nas. Kaj o tem piše v knjigi Radka Poliča Belokranjski odred? »V nedeljo,
                     19. julija 1942, ob pol šestih je prišla skupina partizanov v cigansko vasico v
                     Kanižarici pri Črnomlju, zbudila prebivalce in jim velela, naj se zberejo na
                     cesti, nakar so jih odpeljali. Devetnajstletni Hudorovac Matija, ki je
                     zaslutil, da se jim najbrž ne piše nič dobrega, je zbežal. Partizan, ki se je
                     pognal za njim, je streljal nanj in ga zadel v levo roko in desno lice. Fant je
                     vseeno pribežal v Črnomelj; spravili so ga brž v italijansko vojaško
                     bolnišnico, hkrati pa je izpovedal, kaj se je zgodilo v Kanižarici. Okoli
                     poldneva se je tja odpravila močnejša vojaška patrulja s karabinjerji – z njimi
                     je bil tudi »ciganski poglavar« Jure, ki se je že nekaj čas udinjal Italijanom
                     v Črnomlju kot špicelj in ovaduh najslabše vrste in se pri tem prav gotovo
                     okoriščal z nekaterimi svojimi sovaščani iz Kanižarice, pa je prav to
                     spodbujalo naraščajoči gnev krajevnih partizanov in aktivistov ter tamkajšnjih
                     štabov, odborov in komitejev do vse »ciganske zalege« – in ugotovila, da so
                     partizani odpeljali po cesti proti Kanižarici 61 oseb obeh spolov.« (R. Polič,
                     Belokranjski odred, str. 238).</p>
                  <figure>
                     <graphic url="slike_z_43/z_43_10.png"/>
                     <head>Poročilo italijanskih karabinjerjev v Črnomlju o nasilju nad Cigani v
                        Kanižarici (AINZ 161/IV) <name type="author"/></head>
                  </figure>
                  <p>Ta Poličev opis je pravzaprav povzetek in komentar brzojavnega poročila
                     poveljnika italijanskih karabinjerjev, ki ga je še isti dan poslal svojim
                     nadrejenim, in je ohranjeno v Arhivu Slovenije – na Inštitutu za novejšo
                     zgodovino v Ljubljani. Ta in ona podrobnost karabinjerskega poročila je pri
                     Poliču izpuščena, na primer požig in uničenje Kanižarice, ali spremenjena, na
                     primer skromni »capo zingari« postane ciganski poglavar Jure, ki se je že nekaj
                     časa udinjal Italijanom … Nehote pomislimo, zakaj se kronist Belokranjskega
                     odreda, ki je v svoji skoraj 700 strani obsegajoči monografiji zbral na stotine
                     neposrednih pričevanj raznih bitk, zborovanj in podobno, pri tem dogodku opre
                     na italijansko poročilo. Mar zato, ker se le-to konča z ugotovitvijo, da so
                     partizani prijete prebivalce Kanižarice odpeljali proti Kvasici. Kaj pa
                     potem?</p>
                  <p>Žalostni sprevod so v deževnem nedeljskem jutru najprej videli v Dragovanji
                     vasi. Prebivalce Kanižarice so tu kar dobro poznali. Mimo njihovih hiš so
                     otroci iz Kanižarice hodili na Kvasico, kjer so v zapuščeni mlekarni imeli
                     šolo. Menda je teh otrok bilo okrog dvajset in imeli so svojega učitelja.
                     Nekatere žene iz naselja so pogosteje zahajale v vas; prodajale so sekire,
                     motike in drugo orodje, ki so ga izdelovali njihovi možje, in obenem tudi
                     poprosile za kak dar. Posebno dobro so vaščani poznali prebivalce ciganskega
                     zaselka »pri Anici«. Ta zaselek – hiša in baraka – je bil med Kanižarico in
                     Dragovanjo vasjo. Tu je živela gluhonema Mica, zelo delavna in poštena žena.
                     Delala je na polju ali pa sedela na kupu gramoza ob cesti in ga spretno drobila
                     s kladivom. Vsi so jo spoštovali. S svojim delom je preživljala dve nekoliko
                     mlajši sestri in skrbela tudi za sinovo družino. Sin Ruda je namreč aprila 1941
                     kot jugoslovanski vojak prišel v nemško ujetništvo in je čas vojne preživel v
                     taborišču. Mati Mica je torej pomagala snahi Angeli pri vzdrževanju otrok.
                     Pravijo, da jih je bilo pet, najstarejšemu pa je bilo ime Gvido.</p>
                  <p>Nekateri prizori te nedeljske procesije so se ljudem Dragovanje vasi še posebno
                     vtisnili v spomin. Starejša Ciganka, vaščani so jo poznali kot Andrejčko, je
                     verjetno omagala in blizu križišča med gozdno potjo in cesto izstopila iz
                     kolone. Partizan je stopil za njo in jo kar tam ustrelil. Prišel je dobliški
                     mežnar in mrtvo Andrejčko odpeljal na dobliško pokopališče. - V sprevodu je
                     stopala tudi mlajša ženska, ki je bila noseča in je v rokah nosila komaj eno
                     leto starega otroka. Ko so šli skozi vas, je dobila porodne krče in ni mogla
                     več hoditi. Stražar je nameril puško, da bi jo ustrelil, ona pa ga je na
                     kolenih prosila, naj jo zaradi otrok pusti pri življenju. Njeni prošnji se ni
                     mogel upreti. Rekel ji je, naj izgine, nekajkrat ustrelil v zrak in se uvrstil
                     nazaj v kolono. Žena je zbrala moči in odtavala od tam. Nekje na poti do
                     Črnomlja, ki je od tam oddaljen približno pet kilometrov, je rodila in z dvema
                     otrokoma v naročju prišla v mesto. – Pretresljiv je bil pogled na ženske z
                     otroki v naročju, drugi otroci pa so se mamic držali za krilo in jokali. Kako
                     pretresljiv je šele bil prizor dva dni kasneje, ko so te mamice in otroke
                     pobijali. Nenavadna je bila tudi slika zvezanih moških, ki so na ramah nosili
                     zaklane kozličke. (Glej: Zdravko Bahor, Leta preizkušnje, str. 58; Odprti
                     grobovi II, str. 148).</p>
                  <p>Žalostni sprevod ujetnikov iz Kanižarice so tisto jutro opazovali tudi na
                     Doblički gori. Bila je nedelja in dan je bil deževen, zato so bili vsi doma.
                     Skozi okna so gledali, kako so partizani gnali proti Mavrlenu množico žensk,
                     otrok in moških. Bili so mokri in na obrazih sta se jim videla utrujenost in
                     strah. Cilj njihove poti je bil Mavrlen, prav blizu Dobličke gore. Vas je bila
                     skoraj prazna, kajti Kočevarji so se pred nekaj meseci odselili. Jetnike so
                     zaprli v klet velike zidanice. Neki domačinki so se zasmilili otroci, pa jim je
                     skozi kletno okno vrgla nekaj zgodnjega sadja. Njena dobrota je zbudila jezo
                     stražarjev. Še njo so porinili med jetnike in je bila potem deležna njihove
                     usode.</p>
                  <p>Po dveh dneh so vse jetnike, tudi ženske in otroke, odgnali po cesti proti
                     Koprivniku in jih tam v neki kotlini pokončali. Blizu tistega kraja so malo
                     prej mučili in zakopali dragatuškega župnika Omahna. Nekaj moških so že prvi
                     dan po prihodu na Mavrlen odgnali na tisti kraj, da so kopali jame. Njih menda
                     niso več vrnili na Mavrlen, ampak so jih zmetali v neko jamo pri Bistrici.
                     Razna pričevanja govorijo o tem, da žrtev iz Kanižarice niso streljali, ampak
                     jih pokončevali na druge načine. Malega otroka je eksekutor, na primer, prijel
                     za nožice in z njegovo glavo udaril ob drevo. In to naj bi bil boj za odpravo
                     socialnih razlik?</p>
                  <p>Povrnimo se še enkrat k Poličevemu poročilu o tem dogodku. Kaj se njemu zdi
                     najbolj pomembno? O številu 61 odvedenih, kot so ga že prvi dan ugotovili
                     italijanski karabinjerji, meni, da je lahko točno ali pretirano, kar pa niti ni
                     bistveno. »Predvsem je težka ugotovitev, da so vse odvedene pripadnike
                     ciganskega naselja po najkrajšem postopku obsodili na smrt in jih tudi
                     usmrtili. Tudi ne kaže danes niti pozneje prizadevno brskati po zaceljeni rani
                     in ugotavljati, kdo je bil za to grdo zadevo predvsem odgovoren, zakaj to bi
                     sicer zadostilo zgodovinski resnici in pravici, zapustilo pa bi tudi pri vseh
                     njenih poglavitnih izvajalcih neizbrisljiv madež za izpeljavo bridke stvari, ki
                     so jo očitno opravili v najboljši, čeprav pretirani veri in prizadevnosti za
                     zaščito temeljne varnosti osvobodilnega boja in njegovih udeležencev na
                     ogroženem območju.« (R. Polič, Belokranjski odred, str. 238). Ubijanje otrok in
                     mater ni samo »grda zadeva« in »bridka stvar«, ampak strašen zločin, ki ga
                     nobena vera in prizadevnost za zaščito osvobodilnega boja ne more
                     opravičiti.</p>
                  <p>Mimo pokola Ciganov na Mavrlenu ni mogel niti Jože Javoršek v knjigi Spomini na
                     Slovence. Ko je kot član Kontrolne komisije nekega dne v začetku avgusta 1942 z
                     Brilejem in Strmeckim prišel v taborišče pri Mavrlenu, je takoj začutil, da se
                     tu dogajajo grozne stvari. Ahaca – Dušana Pirjevca so ravno našli pri »delu«.
                     Brilej in Strmecki sta ga odpeljala malo vstran za grmovje in začel se je
                     glasen »razgovor«. Izrečeno je bilo tudi vprašanje: »Kaj pa je bilo s cigani?
                     Slišali smo, da si dal postreliti precejšnje število ciganov.« Ahac je
                     odgovoril, da so cigani najnevarnejša bitja v Beli krajini, da so postali
                     poklicni vohuni. »Vsi, vsi zapored!« (Spomini na Slovence III, str. 157). Torej
                     vsi, tudi otroci, zato jih je treba iztrebiti?</p>
                  <p>Natančno število pomorjenih prebivalcev Kanižarice v juliju 1942 najbrž ne bo
                     nikoli ugotovljeno. Kako so karabinjerji mogli še isti dan vedeti, da je bilo
                     odpeljanih 61? V knjigi Farne spominske plošče II. je na strani 29, kjer naj bi
                     bile imenovane žrtve iz Kanižarice, tale zapis : »Cigani – Romi, pokol vsega
                     naselja, 21. 7. 1942, 64 do 72 žrtev, nekateri ocenjujejo, da okrog 100«.
                     Pravijo, da so še živi nekateri, ki so bili leta 1942 navzoči pri izvrševanju
                     genocida nad Cigani pri Mavrlenu. Samo ti bi lahko povedali vso resnico o
                     dogodku. Ne verjamemo, da se bo to zgodilo, zato bo v spominu ostala slika
                     nečloveškega pobijanja, med katerim mora fant s Tanče Gore igrati na harmoniko,
                     desetletni Gvido Perhavc pa prepevati, slika, ki je nastala iz raznih bolj ali
                     manj verodostojnih pričevanj o tem skoraj nerazumljivem dogodku.</p>
               </div>
               <div type="div3">
                  <head>Preganjanje Ciganov v tretjem rajhu</head>
                  <p>V začetku tega razmišljanja smo omenili, kako so Nemci na Gorenjskem že prve
                     mesece po zasedbi »rešili« vprašanje Ciganov, podobnega načrta za Prekmurje pa
                     niso uresničili, ker so te kraje prepustili Madžarom. Zanima nas, ali so ti
                     ukrepi veljali le za okupirano področje ali pa so bili nadaljevanje tistega,
                     kar so nacisti že prej in v večjem obsegu počeli doma – v Nemčiji.</p>
                  <p>Znani nemški dnevnik Frankfurter Allgemeine Zeitung je v zadnjih mesecih
                     prinesel več razprav o preganjanju Ciganov v nacistični Nemčiji. Glavni
                     poudarek teh razprav je na vprašanju, ali je bilo nacistično zatiranje Ciganov
                     genocid tako kot uničenje Židov ali pa samo veliko preganjanje brez namena
                     popolnega uničenja. Dejstvo je, da imajo mnogi nacistični ukrepi proti Ciganom
                     lastnosti genocida. O tem vprašanju je veliko govora v knjigi Günterja Lewyja
                     Rückkehr nicht erwünscht (Povratek ni zaželen), ki jo je 24. julija letos
                     predstavil omenjeni dnevnik. Podlago za množična preganjanja Ciganov v tretjem
                     rajhu je dala Himmlerjeva okrožnica, objavljena 8. decembra 1938, po kateri so
                     morali biti vsi Cigani registrirani pri posebej za to določenem policijskem
                     uradu. Že pred tem je notranje ministrstvo ustanovilo raziskovalni center, ki
                     ga je vodil psihiater dr. Robert Ritter in je imel nalogo zbirati podatke o
                     Ciganih. Na podlagi raziskav je Ritter razdelil nemške Cigane v tri skupine :
                     »čistokrvne, mešance in potujoče. Prvo množično preganjanje Ciganov je bilo
                     spomladi 1940, ko so jih 2500 odpeljali v Lodz na Poljskem. Himmlerjevo
                     navodilo, naj se »čistokrvnim« Sintom in Lalerom prizanese z deportacijo, je
                     naletelo na hud odpor pri Martinu Bormannu in drugi nacistični eliti. Načrt, da
                     bi stlačili v taborišča okrog 30.000 nemških in avstrijskih Ciganov, se sicer
                     ni uresničil, kajti za prednostno nalogo so vzeli uničevanje Židov, toda kljub
                     temu je veliko Ciganov, zlasti avstrijskih, končalo v uničevalnih taboriščih.
                     Pa tudi Cigani, ki niso bili deportirani, so bili deležni težke diskriminacije
                     pri šolanju otrok, zaposlovanju in sklepanju zakonskih zvez. Pri deportacijah
                     je kriminalistična policija ravnala do skrajnosti brezobzirno, prizanesli niso
                     niti malim otrokom niti nosečnicam. V Auschwitzu so Cigani živeli v obupnih
                     razmerah, pogosto so bili žrtve medicinskih poizkusov in sterilizacije. Nič
                     bolje ni bilo v Buchenwaldu, Ravensbrücku in drugih taboriščih. Eden od načinov
                     uničevanja je bilo tudi rekrutiranje v specialne enote, iz katerih skoraj nihče
                     ni prišel živ.</p>
                  <figure>
                     <graphic url="slike_z_43/z_43_11.png"/>
                     <head>Skupina dolenjskih Ciganov – Čez sto takšnih žena in otrok so komunisti
                        pomorili 1942 <name type="author"/></head>
                  </figure>
                  <p>S primerjavo nacističnega genocida nad Židi in preganjanja Ciganov se ukvarja
                     tudi Gilad Margalit v knjigi Povojni Nemci in njihovi Cigani – Obravnavanje
                     Sintov in Romov v luči Auschwitza, ki je pred kratkim izšla v Berlinu. Po
                     Margalitovem mnenju je bila glavni vzrok za preganjanje Ciganov njihova
                     asocialnost in ne rasne razlike. Na široko razpravlja tudi o povojni politiki
                     Zahodne Nemčije in o vzrokih za razmeroma počasno priznanje odškodnin Ciganom,
                     ki so bili prizadeti zaradi nacizma.</p>
                  <p>Kljub odmaknjenosti preganjanja Sintov, Romov in drugih v Nemčiji o tem še
                     izdajajo knjige in razpravljajo v uglednih časopisih, kot je Frankfurter
                     Allgemeine. Genocid je še vedno tema, o kateri se jim zdi primerno in potrebno
                     razpravljati. Nihče ne govori, da so ta vprašanja rešili že na procesu v
                     Nürnbergu, da je torej čas zaključiti razprave o preteklosti in usmeriti pogled
                     v prihodnost. Nihče ne poskuša trditi, da so bili Auschwitz in druga uničevalna
                     taborišča zgolj napake, zagrešene »v najboljši, čeprav pretirani veri in
                     prizadevnosti«, kajti dobro vedo, da uničevanje Židov, Ciganov in podobno niso
                     bile napake, ampak načrtno delo nacističnega totalitarizma, katerega Volja ni
                     poznala nobenih meja, nobenih zadržkov. Ne samo nacistični totalitarizem, vsak
                     totalitarizem je zaradi svoje moči in oblasti pripravljen zatreti vse, kar mu
                     nasprotuje, še več, vse, kar bi mu samo utegnilo nasprotovati, kar popolnoma ne
                     ustreza njegovim zahtevam.</p>
               </div>
               <div type="div3">
                  <head>Zaključek</head>
                  <p>Po zelo nepopolni oceni je konec leta 1941 na področju Ljubljanske pokrajine
                     živelo 350 do 400 Ciganov. Iz tega sestavka lahko sklepamo, da so jih partizani
                     samo v času od 10. maja do 22. julija 1942 pokončali najmanj 160, kar je skoraj
                     polovica skupnega števila. Množični poboj Ciganov je bil eden prvih ukrepov
                     petdnevne ižanske republike; začela se je 17. maja, prav na dan, ko se je na
                     drugi strani Ljubljane odpravljala na pot skupina prve nacionalne ilegale.
                     Dober teden kasneje so partizani na enak način ukrepali v Sodražici. Pokončali
                     so vse: moške in ženske, starce in dojenčke. Svoje nečloveško dejanje so
                     opravičevali z »dokazi«, da je bilo to nujno za zavarovanje pred Italijani. Nič
                     bolje se »ovaduhom« ni godilo v Črnomlju, čeprav tedaj v Beli krajini še ni
                     bilo republike, bil pa je »naraščajoči gnev krajevnih partizanov in aktivistov
                     ter tamkajšnjih štabov, odborov in komitejev«. Kaj naj rečemo k temu? Če je že
                     med moškimi res bil kak potencialni ali celo resnični ovaduh, ga med dojenčki
                     prav gotovo ni bilo. Toda »vsi, vsi zapored« so bili zaradi tega obsojeni na
                     smrt. Kakšno zvezo je ta obsodba imela z osvobodilnim bojem? Zagotovo nobene,
                     ali pa tisto ni bil osvobodilni boj, temveč prvi poizkusi partijskega
                     totalitarizma.</p>
                  <p>Nekaj podobnega, le v veliko večjem obsegu in drugačnih okoliščinah, se je
                     zgodilo natanko tri leta po teh prvih množičnih pobojih. Tudi tedaj so bili vsi
                     nevarni, »vsi zapored«, tudi ženske, ranjenci in invalidi. O tem v zadnjem času
                     na svoj način razpravljajo naši mediji. Celih petdeset let se o tem ni
                     govorilo, čeprav se je vedelo. Povojni poboji zaradi kolaboracije? Kadarkoli
                     bomo naleteli na to povezavo, se bomo morali vrniti k revolucijskemu terorju
                     spomladi in poleti 1942 – tudi k poboju Ciganov – Romov. Podatke o tem bomo
                     zaman iskali v Enciklopediji Slovenije pod geslom Romi, čeprav je njen deseti
                     zvezek izšel leta 1996. Kaže, da so nekatere teme do danes ostale tabu ali pa
                     morda ni ljudi, ki bi se jih lotili.</p>
                  <p>Brez jasne in popolne slike dogodkov v letu 1942 ne more biti razumevanja
                     kasnejših medvojnih dogodkov in tudi ne povojnih pobojev.</p>
               </div>
            </div>
         </div>
         <div type="div1">
            <head>Mesto na gori</head>
            <div type="div2">
               <head>Naš oče: moj vzornik in učitelj</head>
               <docAuthor>Vanja Kržan</docAuthor>
               <div type="div3">
                  <p>Ko sem se pred kratkim seznanila s Francijem Ložarjem s Hrušice pri Bizoviku in
                     z njegovo sestro Fani, sem opazila, s kakšnim spoštovanjem govorita o svojem
                     pokojnem očetu in kako misel na očeta prepleta naš pogovor. Z veseljem sta se
                     odzvala povabilu, da mi o očetu povesta kaj več, prav tako njune tri sestre
                     Malči, Vida in Nada. Zanje predstavlja oče lik človeka, ki jih spremlja vse
                     življenje, ali kot pravi sin Franci: Naš oče je moj vzornik in najboljši
                     učitelj v življenju. </p>
                  <p>Oče Franc Ložar je bil rojen leta 1896 v družini Toneta Ložarja in matere
                     Marije Kocjančič na srednje veliki kmetiji v Bizoviku. Po domače se je reklo
                     pri Pezdirju. Franc je bil najmlajši izmed devetih otrok. Imel je šest sester
                     in dva brata, ki sta oba umrla. </p>
                  <p>Pri osemnajstih letih je namesto za plug moral prijeti za orožje, saj ga je
                     vihra prve svetovne vojne odgnala najprej na rusko, nato pa na soško fronto. Še
                     v pozni starosti, ko je neketere dogodke dodobra pretuhtal, je že odraslim
                     otrokom pojasnjeval, da je takrat »živel pod posebnim božjim varstvom.« Krogle
                     so sikale po zraku, najhujše je bilo na Gabrielu, Sabotinu, Piavi in Sveti
                     gori, njemu pa je krogla prebila le kapo, spet drugič se je odbila od čutarice
                     v nahrbtniku. Nekoč ga je oficir z naročilom poslal v sosednjo karavlo, medtem
                     pa je njegovo karavlo pokopal snežni plaz. Na ruski fronti je bil ujet skupaj z
                     desetimi fanti. Med potjo si je pozorno ogledoval teren, okolico in stražarje:
                     »Fantje, v rusko ujetništvo ne grem!« je glasno in odločno sklenil, ko so jih
                     zaprli v zastraženo barako. »Pobegnil bom, in če hoče kdo z menoj, ga bom
                     pripeljal nazaj na avstroogrsko stran!« Vseh devet sojetnikov, ki so se
                     odločili z njim pobegniti, čeprav ni nikogar pregovarjal, je pripeljal nazaj in
                     dobil odlikovanje.</p>
                  <p>Čeprav je živel pod posebnim božjim varstvom’, je v vsaki situaciji znal
                     misliti s svojo glavo. Ni veliko govoril, ampak bolj poslušal in tuhtal. Že od
                     otroških let dalje so ugotavljali, da je zelo bister, toda v šolo je hodil le
                     toliko, kolikor je moral.</p>
                  <p>Po vojni je bil Maistrov borec. Pred plebiscitom je odšel na Koroško. Tudi
                     tukaj je bolj poslušal kot pregovarjal kmete, ki so modrovali in ugotavljali:
                     »Bi šli k vam, če bi bili vi sami, k ‘Serbom’ pa ne gremo.« Vojaki ‘Serbi’ so
                     kradli, posiljevali ženske in vzbujali strah po vsej Koroški. Ob plebiscitu je
                     vozil z vozom volilne skrinjice na zbirno mesto. Prisluhnil je pogovoru med
                     francoskim in našim oficirjem. »Ali bi eno skrinjico izgubili?« je francoski
                     vprašal našega. »Ni treba, plebiscita prav gotovo ne bomo mi dobili,« mu je
                     odvrnil jugoslovanski oficir. Francetu je bilo za izgubo Koroške zelo žal.
                     »Tako lepa dežela, zemlja rodna, podeželje slovensko! Tako lepo bi bilo, da bi
                     bila priključena k nam!«</p>
                  <figure>
                     <graphic url="slike_z_43/z_43_12.png"/>
                     <head>Avstrijski vojak Franc Ložar <name type="author"/></head>
                  </figure>
                  <p>Vabili so ga, da bi ostal v vojski: izšolali bi ga in imel je vse odlike
                     dobrega vojaka, bil je premišljen, iznajdljiv, trezen in velik domoljub. Toda
                     klic domačije je bil močnejši: ljubil je zemljo in vsa kmečka dela. Njegovo
                     življenje je potrdilo, da je bil kmet z dušo; ljubezen do zemlje, rodne kmetije
                     in dela je posredoval otrokom za popotnico v življenje. </p>
                  <p>Starejši brat Janez je umrl na ruski fronti: ruski oficir je dal zažgati
                     lazaret z bolniki vred, ker je razsajal med njimi tifus; brat Tone je umrl kot
                     mlad fant. Franc je ostal edini moški dedič kmetije in tudi to je vplivalo na
                     njegovo odločitev, da ostane doma. </p>
                  <p>Svojo skromno izobrazbo, ki si jo je kot otrok pridobil v trirazredni osnovni
                     šoli, je neprestano izpopolnjeval: sam se je učil matematiko in poglabljal v
                     formule, sam se je naučil kvadrirati in kubirati. Prav gotovo bi uspešno končal
                     študij, če bi imel zanj možnost. Zelo veliko je bral, zlasti v dolgih zimskih
                     večerih. V spomin nanje je njegova postelja iz fantovskih let z ožgano spodnjo
                     stranico, ker se je zgodilo, da je ob sveči in knjigi zaspal, dogorela sveča pa
                     je opravila svoje. Hitro se je učil na pamet in deklamirati je znal Aškerčeve
                     balade, ljuba mu je bila tudi Gregorčičeva poezija. Kdo drug bi bolj občuteno
                     deklamiral Soči ob odkritju spominske plošče vsem pobitim na soški fronti, kot
                     nekdanji vojak in ljubitelj Gregorčiča? Odkritje spominske plošče na cerkvi v
                     Bizoviku je organiziral l. 1925 Francev oče. </p>
                  <p>Ni prebiral samo leposlovja, ampak tudi strokovno literaturo: prebral je vse,
                     kar se je takrat dobilo v zvezi s kmečkim gospodarjenjem, poljedelstvom,
                     živinorejo, vrtnarstvom in sadjarstvom. Še danes so pri Ložarjevih v posebni
                     časti hruške z drevesa, zadnjega, ki ga je na stara leta zasadil oče. V nekem
                     članku je nekoč prebral, da v Ameriki gnojijo pšenico s čilskim solitrom. Imel
                     je navado, da se je z očetom o vsem posvetoval in ga spraševal za mnenje,
                     tokrat pa je kar sam s svojim denarjem kupil soliter, da bi preizkusil
                     resničnost te ameriške pogruntavščine. </p>
                  <p>Ko sta šla z očetom na njivo trosit gnoj, je del njive na skrivaj potresel še s
                     solitrom. In res, tam je zrasla krasna pšenica: gosta, temno zelena, z debelimi
                     klasi. »Zakaj je tukaj tako lepa pšenica? Kako si vendar trosil gnoj?« je oče
                     zasliševal Franca, ko se ni mogel načuditi pšenici. »Saj ste bili vendar zraven
                     in videli, da sem na tem delu potrosil toliko gnoja kot po vsej njivi.« »To pa
                     je res čudno,« je oče nejeverno zmajeval z glavo. Franc se je hotel najprej sam
                     prepričati o dejanskem učinku solitra, zato je očetu šele zdaj izdal skrivnost.
                     »Zakaj pa ga nisi natrosil po vsej njivi?« je postal ves navdušen še oče.
                     »Nisem vedel, kako se bo obnesel, pa tudi denarja sem imel premalo.« »Zakaj pa
                     nisi povedal, bi ti ga jaz dal?« Naslednje leto je bila s solitrom potresena
                     vsa njiva, toda s točno odmerjeno količino, prevladoval je še vedno hlevski
                     gnoj. Franc se ni nikoli brezglavo spuščal v novotarije, cenil in upošteval je
                     stara izročila in izkušnje očeta in ga je vedno spraševal za mnenje. Francev
                     oče je bil svoje dni vaški veljak in nekaj časa župan. Vse izkušnje, politične
                     in gospodarske, je prenašal naprej na sina, ki jih je s pridom sprejemal in
                     največkrat tudi upošteval. Tako so odslej imeli pri Ložarjevih najlepšo
                     pšenico, najbogatejši pridelek in najboljši kruh. V Bizoviku na splošno ni bilo
                     revščine: domačije so stale ob vznožju Golovca in vzdolž potoka, da so se lahko
                     njive in travniki sončili na ravninskem svetu vse do Ljubljanice. Francev oče
                     je bil zeljar in je imel pravo podjetje za kisanje zelja, ki ga niso prodajali
                     samo v Ljubljano, ampak pred prvo svetovno vojno vozili tudi v Trst. Takrat je
                     imel štirideset ogromnih kadi za kisanje zelja. Ribali so ga z ročnim strojem z
                     rezinami in z vrtenjem ročice, ki ga je oče kupil še za časa Avstro-Ogrske.
                     Vsako jesen je zaklal dve kravi, naredil klobase in jih skupaj z zeljem kot
                     vzorec ponujal po tržaških in kraških gostilnah, potem pa sprejemal naročila.
                     Po izgubi Trsta se je trgovina s kislim zeljem zmanjšala in ogromne kadi so
                     zamenjali lično izdelani sodčki iz Češnjice pri Železnikih, in namesto v Trst
                     so zdaj tri dni potovali do Češnjice in nazaj. </p>
                  <figure>
                     <graphic url="slike_z_43/z_43_13.png"/>
                     <head>Franc Ložar (prvi z leve) v prvi svetovni vojni <name type="author"
                        /></head>
                  </figure>
                  <p>Zdaj so zelje prodajali le še na ljubljanskem trgu, poleg zelja pa še krompir
                     in povrtnino. V Marijanišče, v gluhonemnico in nekaterim strankam so vsak dan
                     pripeljali mleko. Vedno bolj je pri teh vožnjah nadomeščal očeta bodoči
                     gospodar Franc. Če je hotel priti do kakšnega dinarja, si ga je moral zaslužiti
                     s svojo podjetnostjo in pridnostjo. To Francetu ni bilo težko. Temu ali onemu
                     sosedu je šel preorat njivo ali mu ponudil kakšen prevoz. Nekaj denarja je
                     prislužil tudi pri bizoviških pericah, ki so takrat slovele po vsej Ljubljani.
                     Da ni vsaka zase drdrala v ponedeljek zjutraj s samotežnim vozičkom v mesto, je
                     dobil od očeta lojtrnik, ki so ga uporabljali samo v ta namen, in nanj so
                     zjutraj perice naložile cule z opranim in polikanim perilom, ob štirih popoldne
                     pa jih je šel iskat na zbirno mesto pred današnji ‘peglezen’ na Poljanski
                     cesti. Zdaj so naložile cule z umazanim perilom, posedle nanje in se odpeljale
                     domov. Domači so računali s tem, da jim ob ponedeljkih Franc ne bo kaj dosti v
                     pomoč, zato si je ta dan tudi mama izbrala za ‘žehto’. Seveda Franc ni bil
                     edini ‘peričnik’ v Bizoviku, kakor so tem vozačem peric takrat pravili. </p>
                  <p>Kako je Franc preživljal svoj prosti čas? Kaj bi poleg kmečkega dela še počel,
                     se je večkrat spraševal? Pristopil je h gasilskemu društvu, ker se mu je to
                     zdela dosti humana in koristna organizacija, pa tudi zabav ni manjkalo. Če je
                     bila veselica v kakšnem malo bolj oddaljenem kraju, se je pripeljal z
                     zapravljivčkom v civilni obleki s kravato ali v gasilski uniformi. Še posebno
                     takrat se je vsem zazdel uglajen in ‘moder fant’. Kadar pa je vozil večjo
                     druščino, posebno kasneje, ko je bil že gospodar in poročen, pa jo je naložil
                     kar na parizarja. </p>
                  <p>Orlovskemu društvu in raznim telovadnim vajam se Franc ni hotel pridružiti, saj
                     se je več kot dovolj razgibal doma pri delu. S prihranki si je kupil kolo med
                     prvimi v Bizoviku. Kolo je bilo močnejše, večje in robustnejše kot so današnja
                     kolesa. Z njim je lahko povabil na izlet še svoja dva bratranca iz Bizovika.
                     Eden je sedel pred sedež, drugi zadaj, gonili so izmenoma, v klance pešačili in
                     tako prišli do Brezij ali Bleda. Zelo rad je hodil v hribe, še posebej po
                     krajih, kjer je obujal spomine na soško fronto. Tudi kasneje, ko si je ustvaril
                     svojo družino, je vse lepote in zanimivosti teh krajev obiskoval z otroki, jih
                     navduševal za hojo v hribe in jim pravil dogodivščine iz prve svetovne vojne.
                     Med vsakoletnimi izleti ni manjkal vzpon na Triglav. </p>
                  <p>Skupaj z bratranci je neko nedeljo odkolesaril k teti in stricu na Ježico in k
                     njunim štirim dekletom. Imeli so kmetijo in pred prvo vojno tudi oni
                     zeljarijo.</p>
                  <p>Franc, ki sam ni trpel pomanjkanja, je takoj opazil, da so vsa dekleta lepo
                     urejena. Stric je svoje dni ob dobrih izkupičkih zelja prinašal iz Trsta teti
                     nakit, stara mama deklet je vsak prvi petek in vsako prvo soboto v mesecu
                     hodila v Ljubljano k frančiškanom in nikoli ni prišla iz mesta praznih rok.
                     Prinašala je blago in dekleta so si šivala obleke po modi. </p>
                  <p>Enaintridesetletni France si je izbral tretjo, tridesetletno Tončko Ahlinovo,
                     po domače Hrvatovo. Bila je znana igralka v prosvetnem domu na Ježici in nič
                     manj lepo in občuteno ni deklamirala kot France. »Ne vem, kaj še čaka!« je
                     nekoč Tončka ujela pogovor med očetom in materjo. To je vzpodbudilo njeno
                     odločitev za Franca. Na Ježici so se hoteli prepričati, s kom se bo poročila
                     njihova dobra igralka, predvsem pa verna in prizadevna članica Katoliške
                     akcije, zato se je takratni ježiški župnik Franc Košir pozanimal pri
                     šentpetrskem, Janku Petriču: »Slišal sem, da so v Bizoviku pijanci.« (Bizovik
                     je bil dejansko razvpit zaradi fantovskih pretepov, čeprav je bil znan tudi po
                     dobrih pevcih). Pa ga je šentpetrski takoj pomiril: »Franc je moj najljubši
                     fant.« »Tončka pa najbolj priljubljeno dekle naše fare!« se je hitro pohvalil
                     tudi ježiški. </p>
                  <figure>
                     <graphic url="slike_z_43/z_43_14.png"/>
                     <head>Ložar (prvi z desne) med domačimi igralci <name type="author"/></head>
                  </figure>
                  <p>Franc je bil s svojo šentpetrsko faro zelo povezan: njegov oče je bil ključar
                     vse do druge svetovne vojne in Franc je prevzemal mnogo cerkvenih opravil. Za
                     žegnanjsko nedeljo, ob praznikih in drugih slovesnostih je z zapravljivčkom
                     pripeljal šentpetrskega župnika v bizoviško ali štepanjsko cerkev, kadar je
                     bila tam maša. Franc je do duhovnikov vedno kazal veliko spoštovanje in o njih
                     nikoli ni rekel nič slabega. Tudi kasneje, na njegovem domu, se ni nikogar
                     smelo opravljati. Imel je navado reči: »Pa pustimo to.« Ali: »Svoje sem
                     povedal.« </p>
                  <p>V predpustu, 13. februarja 1927, sta se Franc Ložar in Tončka Ahlinova
                     poročila. Čez leto dni, 15. februarja 1928, je prva prijokala na svet hčerka
                     Frančiška, ki so ji vedno rekli Fani, l. 1929 Malči, ki je čez pol leta umrla,
                     l. 1930 edini sin Franci, l. 1932 deklica, ki so jo ponovno krstili za Malči,
                     za njo pa še l. 1936 Vida in l. 1940 najmlajša Nada Antonija, saj si je oče
                     želel, da bi vsaj ena nosila ime po materi. Po poroki sta bila oba Franceva
                     starša živa in še dolgo dejavna. Mladi Franc je privzgojil svojim otrokom tako
                     spoštovanje do starih staršev, da jim je spoštovanje do vseh starih ljudi
                     ostalo vse življenje. Otroci, še posebno starejša Fani in Franci, se
                     spominjajo, kakšen ugled in veljavo sta uživala stara mama in stari oče pri
                     njih doma. Gospa Fani por. Božič še danes ve povedati: »Če bi se kdo pregrešil
                     proti njima, je bil to večji greh, kot če bi se pregrešil proti mami in očetu.
                     Ob nedeljah je mama spekla pecivo in nesla sem ga starim staršem v sobo, ker
                     sta šla že počivat. Oče se ne bi dotaknil peciva prej, dokler ga nista dobila
                     stara mama in oče. Vedno me je spraševal, ali sta dobila to in ono. Dajal jima
                     je tudi po deset dinarjev na teden. Počutila sta se še vedno koristna in
                     pomembna. Denar sta hranila in ga kasneje razdajala nam, vnukom.« </p>
                  <p>»Naš ati in stari oče sta se veliko pogovarjala,« nadaljuje svoje spomine na
                     očeta Fani, »prav o vsem: o kmečkem delu, o gospodarstvu in politiki. Atija sem
                     večkrat slišala vprašati svojega očeta: ‘Kaj mislite?’ Povedal mu je svoje
                     mnenje, nikoli pa ni pozabil dodati: ‘Naredi, kot se ti zdi prav.’ Stari oče je
                     bil naročen na Domoljuba, ati na Slovenca in skupaj sta premlevala članke enega
                     in drugega časopisa. Stari oče je bil vaški veljak in politik, zato ga je ati
                     rad poslušal in v pogovorih sta si bila v pomembnejših stvareh vedno edina.
                     Prepirali se nismo nikoli. Mama je bila bolj glasna in zgovorna. Imela je
                     ogromno dela, ki ga je komaj zmagovala, čeprav je vse dni garala. Če se je iz
                     kuhinje razlegal otroški vik in krik in ga je skozi odprto okno zaslišala mama,
                     ki je npr. v hlevu molzla, je začela od tam ali z dvorišča glasno svariti
                     očeta: ‘Kaj nisi doma? Ali ne slišiš otrok? Saj se bodo še pobili!’ Oče ji je
                     mirno zaklical nazaj: ‘Ne, ne, to pa se ne bodo!’in me skril pod svoj stol, da
                     me brat ne bi našel, on pa je mirno bral ali opravljal svoje delo naprej. Prav
                     nič ga ni motil naš vrišč.« »Bil je izredno potrpežljiv,« se spominja tudi
                     Malči, ki danes sama živi na nekdanji domačiji Ložarjevih in vdihuje življenje
                     častitljivim stenam stoletne hiše, ki nemo govorijo. »Na stara leta še bolj,
                     čeprav je zaradi astme težje dihal, pešal mu je vid, noge so postale težke,
                     oslabel je zaradi mnogih operacij. Vendar je vse težave in bolečine molče
                     prenašal.«</p>
                  <p>»Nas otroke je imel zelo rad,« so si danes vsi edini. »Šalil se je z nami in
                     zvečer nam je rad pripovedoval pravljice. Vsakega posebej je dvignil pod strop,
                     da smo se z roko dotaknili luči, potem pa nas položil v posteljice in poljubil.
                     Celo v zimskih jutrih med šolskimi počitnicami smo se lahko prišli k njemu v
                     posteljo pocrkljat. Dojenčka je tudi previl, če pa je bil pokakan, je poklical
                     na pomoč najstarejšo Fani. Smisla za šalo ni izgubil niti takrat, ko je po
                     vojni zagledal na domačem pragu svojo sedemnajstletno hčerko, arestantko iz
                     Teharij, sestradano, zabuhlo od pikov stenic: ‘No, pa je prišel naš prvi
                     arestant,’je rekel Fani v pozdrav. Pa se je pošalila še Fani: ‘Kar počakaj.
                     Morda boš pa kmalu na vrsti tudi ti!’ Na starost je najraje obujal spomine na
                     naše otroštvo: ‘Nikoli ni bilo tako luštno kot takrat, ko ste se motali okrog
                     mize. Ni lepšega prizora kot otrok, ki je.’ Pri nas se je hrana spoštovala.« Na
                     starost se je raznežil ob vnukih in s prav tako modrimi nasveti kot nekoč svoje
                     otroke je zdaj tudi nje pospremljal v življenje. </p>
                  <p>»Mama nas je rada zatožila očetu,« nadaljuje Fani.« Bila je zelo natančna in ji
                     zlepa ni bila kakšna stvar dobro narejena. ‘Kakšna gospodinja pa boš, saj še
                     postelje ne znaš pospraviti!’ Ati pa me je pohvalil: ‘Fani, lepše si postlala
                     kot mama!’ Pa sicer ni dosti hvalil, grajal pa tako, da nisi čutil, da je
                     graja, ampak si dobro vedel, da je nekaj narobe. Postalo te je sram in na vso
                     moč si se trudil, da napako popraviš. Ob njegovih zelo redkih besedah in
                     zadržanju si spoznal, kdaj imaš in kdaj nimaš prav. Vse, kar je rekel oče, je
                     bilo za nas otroke sveto. Vsi smo ga spoštovali, morda tudi zato, ker smo
                     videli, da ga spoštuje mama. </p>
                  <p>Spominjam se tudi njegove pohvale, ko sem bila v drugem letniku učiteljišča in
                     stara šestnajst let. Neko zimsko dopoldne je mama zamesila kruh in odšla po
                     drva. Oče jih je žagal na cirkularki. Priskočila mu je na pomoč in si odžagala
                     sredinec, sosednja dva prsta pa ranila. Ko sem se vrnila iz šole domov -
                     naslednji mesec sem ostala kar doma, saj smo namesto pouka kopali strelske
                     jarke - me je pričakala polna mentrga vzhajanega testa, prazen štedilnik,
                     krave, ki smo jih včasih molzli tudi opoldne. Kako sem se znašla in vse to
                     zmogla, še danes ne vem. Oče je vzel vse za dobro, tudi če je bila juha
                     preslana ali jed zažgana. Mami je povedal: ‘Nobena služkinja te ne bi tako
                     dobro nadomestila kot Fani.’ Morda sem zmogla prav zaradi njegove pohvale. </p>
                  <p>Hčerka Vida por. Kuharič prav ob tej priliki ve povedati, kako izredno mehko
                     srce je imel oče in kakšna nežna narava je bil. Takoj po nesreči je zapregel
                     sani in mamo odpeljal v bolnico. »Poklapan se je vrnil domov,« se spominja
                     Vida, »vrgel se je čez postelji in jokal kakor otrok.« Kljub svoji moškosti oče
                     ni bil človek, ki bi se sramoval kazati svoja čustva. Vida se še danes spominja
                     velikonočne sobote l. 1941, ko se je oče vrnil z orožnih vaj pri Rakeku, kjer
                     so kopali strelske jarke. »Mama je prala perilo v potoku in nenadoma jo vidim,
                     da spusti mokre cunje z rok in steče ob potoku. Gledam za njo in na kolesu
                     zagledam očeta; bil je v rjavi obleki. Tisti hip tudi oče skoči s kolesa, ga
                     vrže na tla (pri nas so se kolesa vedno prislanjala!) in plane mami v objem. Od
                     sreče objokana in nasmejana prideta do doma.«</p>
                  <figure>
                     <graphic url="slike_z_43/z_43_15.png"/>
                     <head>Trije rodovi Ložarjev: stari starši, Anton in Marija; starši, Franc in
                        Tončka; otroka, Fani in Franci <name type="author"/></head>
                  </figure>
                  <p>»Seveda nas je moral kdaj pa kdaj kaznovati,« se spomni Fani tudi na to.
                     »Največkrat je bil brat Franci pobudnik kakšne otroške vragolije. Ati nas ni
                     nikoli udaril, morali pa smo za kazen klečati, največkrat starejši, mlajšim
                     kasneje ni bilo treba več. Da bi bil čas med klečanjem koristno izrabljen, smo
                     morali moliti rožni venec. Začuda, meni je še danes rožni venec najlepša
                     molitev! Oba z mamo sta bila zelo verna. Kljub obilici dela je mama vselej,
                     kadar je bila zvečer v Bizoviku maša ali šmarnice, prihitela s polja, s hleva
                     ali prekinila kakšno drugo delo, se v naglici preoblekla, umila in stekla k
                     maši. Vsak večer, posebno pozimi, smo molili rožni venec. Na vernih duš dan smo
                     tudi mi otroci vstali že ob štirih zjutraj in zmolili vse tri dele rožnega
                     venca, ko so se duše z nebes vračale v vice. Vse tri rožne vence smo zmolili
                     tudi zvečer na dan vseh svetih in vedno za sveti večer.« Razumljivo, da se na
                     sveti večer ni samo molilo. Hčerki Malči se oči še danes otroško zasvetijo, ko
                     jih ožari spomin na sveti večer in praznike: »Mama je pekla, ati je postavil
                     drevešček in obešal nanj okraske, ki smo jih otroci zamaknjeno gledali; skupaj
                     z atijem smo postavljali jaslice.« »Pri blagoslavljanju hiše, gospodarskega
                     poslopja in polj je bil oče kot duhovnik,« dopolni spomin na sveti večer Fani.
                     »Kar eno uro je trajalo, da smo vse obhodili in blagoslovili. Oče je hodil
                     prvi, molila in blagoslavljala sem jaz, mama je nosila najmlajšega v naročju
                     ali ga vodila za roko, hodila zadnja in zapirala vrata. Na cvetno nedeljo nam
                     je on privezal na butaro pomaranče in jabolka.« </p>
                  <p>Oče je bedel tudi nad delom svojih otrok, v šoli in doma na kmetiji. »Kako
                     dolgočasno je okopavati ves dan krompir, ali res ne morem početi kaj drugega?«
                     se je nekoč cmerila desetletna Malči. »V življenju je že tako, da moraš
                     velikokrat naveličan delati,« jo je vzpodbujal oče. »Nekoč sva orala. Slišala
                     sem ga, kako je neprestano nekaj polglasno govoril predse. Prisluhnila sem mu.
                     Spet si je deklamiral, kot že tolikokrat. Tokrat je bil na vrsti Uvod h Krstu
                     pri Savici.« Z recitiranjem si je ohranjal svežino spomina, razbijal tudi njemu
                     monotono delo za plugom in obnavljal deklamacije, da jih ni nikoli pozabil. </p>
                  <p>Nekoč mu je pri oranju dvanajstletni Franci poganjal konje, zanj najbolj
                     dolgočasno delo pod soncem. »Ati, zdaj se pa moram učiti za šolo, domov grem.«
                     »Kaj pa se moraš naučiti,« se ni dal kar tako pregovoriti oče. »Aškerčevo
                     balado Kronanje v Zagrebu,« mu pojasni fantič. »No, zaradi tega ti pa res ni
                     treba domov, se bova kar skupaj naučila.« Franci je moral hočeš nočeš poprijeti
                     za vajeti, ati je pričel deklamirati balado, Franci je za njim ponavljal in do
                     večera sta se na njivi naučila deklamacijo. Tako je prišlo pri Ložarjevih kar v
                     navado, da so otroci med delom kdaj pa kdaj deklamirali z očetom, kasneje ko so
                     bili odrasli, pa pogovarjali o vsem. »Pa vendar oče ni nikoli pretiraval z
                     delom,« dodaja Fani, »vedno je delal umirjeno in vztrajno. To so vedeli tudi
                     posli.« </p>
                  <p>»Umirjen je bil tudi v govorjenju in zato je njegova beseda več zalegla kot
                     mamina, ki je veliko govorila in dopovedovala. Svaril nas je pred nepremišljeno
                     besedo, ki lahko drugega prizadene. Šla sva skupaj na polje, se pogovarjala in
                     reče na lepem: ‘Vsako izrečeno besedo prej premisli. Če vržeš klobuk v vodo, je
                     moker, čeprav ga takoj pobereš. Beseda izrečena se ne da vzeti nazaj.’ </p>
                  <p>Naš oče je bil načitan in velik ljubitelj knjig, čeprav je končal samo tri leta
                     osnovne šole; ni mu bilo vseeno, kaj beremo mi otroci. ‘Kadar bereš, beri kaj
                     pametnega, nikoli neumnosti,’ je ob neki priliki poučil Malči. </p>
                  <p>Zdoma nas ni rad puščal. Vedno nam je govoril: ‘Ne hodite po drugih hišah.
                     Zakaj bi bili drugim v nadlego, če ste lahko doma.’ Seveda smo dosti hodili k
                     teti in bratrancem, vedno pa smo morali biti doma za avemarijo, tudi poleti, ko
                     še ni bilo temno. Nekoč so me pri teti zadržali, češ saj doma vedo, da si pri
                     nas. Ostala sem še po zvonjenju, toda mirna nisem bila več. Čez nekaj časa sem
                     se poslovila in že od daleč zagledala očeta, ki mi je ob poti za plotom šel
                     naproti.« </p>
                  <p>»Naš oče je bil vedno pravilno strog«, ugotavlja Ložarjev edini sin Franci. »Ko
                     se mi je zazdelo, da sem že odrastel ministrantski halji, sem se odločil, da ne
                     bom več ministrant. K maši sem začel hoditi na stopnice kora. Oče me ni imel
                     več na očeh. ‘Prav, toda glej, da boš dobro poslušal pridigo. Ko prideš domov,
                     jo boš po spominu vso napisal na list papirja.’ In sem jo, pa ne le pridig: ob
                     nedeljah mi je oče izbral določene odstavke iz časopisov in sem še te
                     prepisoval. Šele kasneje sem uvidel očetov namen: hotel me je naučiti pisanja
                     in koristno izrabljati čas. Nikoli si nisem upal pomisliti, da bi utegnil imeti
                     oče kaj narobe. S svojo umirjenostjo in preudarnostjo je deloval tako, da je
                     bilo vse, kar je rekel in storil - pravilno. Zame je bilo sveto vse, kar je
                     rekel.«</p>
                  <p>»Mama nas je naučila dobro brati in deklamirati, tako da nismo nikoli drdrali,«
                     ve povedati gospa Fani, ki je še danes dobra bralka beril v svoji župnijski
                     cerkvi. »Videlo se je, da je bila naša mama v mladosti igralka in recitatorka.
                     Oba z atijem sta posvečala veliko skrb našemu šolanju, mama je od prodanega
                     mleka in zelenjave kupovala vse, kar smo potrebovali otroci za šolo in ona za
                     gospodinjstvo. Stara mama je v hlevu gojila radič za prodajo. Fižola smo vedno
                     veliko pridelali, ker ga je posebno oče rad jedel. Me s sestrami smo bile lepo
                     oblečene, saj je zdaj stara mama z Ježice še nam kupovala blago, teta z Ježice
                     pa šivala in predelovala. V najlepšem spominu hranim naše nedeljske obiske na
                     Ježico k maminim domačim. Vse popoldne smo bili pri njih, zvečer pa so nam kar
                     pogrnili koce po vozu in ob enakomernem drdranju voza in konjskih kopit po
                     tlakovanih cestah smo kmalu pozaspali. Jaz nazadnje, ker sem tako rada
                     opazovala drevored nad seboj in prižiganje svetilk ob mraku.« </p>
                  <p>»Oče je zagovarjal mnenje, da morajo biti kmetje šolani in izobraženi. Vedel
                     je, da so skandinavski kmetje tudi inženirji, in zavzemal se je, da bi bili
                     bizoviški čim boljši gospodarji in čim bolj razgledani. Dve leti po poroki je s
                     pomočjo mamine dote zgradil gospodarsko poslopje. Še vedno je prideloval
                     najboljšo pšenico in mlinar je zrnje naše pšenice prepoznal pod rokami. Ko sem
                     začela hoditi v šolo, sem opazila, da je naš kruh najboljši, najbolj rahel in
                     bel, ker so sošolke imele bolj trdega in črnega. </p>
                  <p>Oče in mama se zaradi tega nista bahala. Kruh se je pri nas spoštoval. Okenska
                     polica je bila vedno pregrnjena z belim prtičem, na njem je bil pehar s hlebcem
                     kruha, ob peharju nož in kruh si je lahko odrezal prav vsak, kdor je hotel:
                     hlapec, dekla, posli, domači, vsak kdor je prišel k nam po opravkih ali na
                     obisk. Hiša pa je bila vedno polna ljudi, saj so hodili k atiju in staremu
                     očetu na pogovor in po nasvete.«</p>
               </div>
               <div type="div3">
                  <head>Franc Ložar postane podžupan občine Dobrunje</head>
                  <p>»Prišel je dan volitev l. 1936, to so bile zadnje volitve pred vojno. Oče je
                     najel sovaščana, da je z našim vozom vozil na volišče vse oddaljene, ostarele
                     in bolne, ki se sicer volitev ne bi mogli udeležiti. </p>
                  <p>Slovenska ljudska stranka je zmagala z veliko večino, naš oče je postal
                     podžupan naše občine, župan je bil še naprej Trkov iz Zadvora. Oče nam otrokom
                     o svoji izvolitvi ni nič povedal. Naslednji dan pridem v šolo, hodila sem v
                     prvi ali drugi razred. Vsi otroci so vedeli, da je bil oče izvoljen za
                     podžupana. ‘Da, tvoj oče,’ so mi zatrjevali, ko sem jih začudeno gledala, a
                     sram me je bilo povedati, da tega ne vem. </p>
                  <p>‘Ali je res ati podžupan?’ planem v kuhinjo, ko se vrnem iz šole. ‘Seveda, res
                     je. A ne bahaj se s tem,’ mi reče mama.</p>
                  <p>Za atija so bila pomembna dejanja, ne besede. Treba je bilo napeljati vodovod
                     in elektriko po vsej vasi. Pa res potrebujemo vodovod, če imamo na eni strani
                     hiše potok, na drugi pa vodnjak? Za atija to sploh ni bilo vprašanje. Dobili
                     smo tudi elektriko; ko sem pričela hoditi v šolo, se spominjam še
                     petrolejke.</p>
                  <p>Ati je bil še vedno član gasilskega društva in kupili so novo motorno
                     brizgalno, ki jo je nekega nedeljskega jutra prišel blagoslovit škof Anton
                     Bonaventura Jeglič. Zvečer je ati presenečeni mami mimogrede omenil, naj
                     zjutraj škofu postreže z zajtrkom, saj tako dobrega kruha kot ona zlepa ne
                     speče nobena gospodinja. In res ga je pekla pozno v noč, sveže prepražila in
                     zmlela kavo. Ko se je škofu opravičevala za skromen zajtrk, češ da je za njegov
                     obisk zvedela šele prejšnji večer, se ji je iz srce zahvalil, ker tako dobrega
                     kruha že dolgo ni jedel in pil tako dobre kave. In mislil je iskreno, prav tako
                     kot ati, ki je vedno imel zaupanje v sposobnosti naše mame. </p>
                  <p>V hišo je zahajalo vedno več ljudi. Ati je bil tudi občinski cenilec in
                     porotnik, ki je sodeloval pri zapuščinskih razpravah in pisal oporoke. Hotel je
                     izboljšati pridelek krompirja in dosegel, da je občina za vse kmete kupovala
                     semenski krompir, poleg drugih stvari, ki so jih potrebovali kmetje. Kako
                     spoštovan človek je bil ati, je pokazal celo odpravnik vlaka na železniški
                     postaji v Polju. Ko sta nekega jutra ati in občinski blagajnik prišla s kolesi
                     na postajo in jih pospravila, je vlak že potegnil. Odpravnik ga je takoj
                     ustavil, ko je zagledal atija, in z blagajnikom sta lahko vstopila. Odpeljala
                     sta se v Radohovo vas po semenski krompir. Ati je bil veliko zdoma in mama, ki
                     je poleg otrok, vrta in gospodinjstva imela na skrbi tudi hlev, mu je nekoč
                     poočitala: ‘Povsod delaš, za vse skrbiš, doma te pa nikoli ni!’ ‘Ne kar mora,
                     kar more, to mož je storiti dolžan!’ ji je v odgovor ati dobrohotno in
                     spravljivo zdeklamiral Gregorčičev verz. Po naravi je bil molčeč, ni dosti
                     govoril, ampak tiho delal. Oba z mamo sta bila velika garača. Po vasi je bilo
                     znano, da so pri Pezdirjevi hiši garači. Karkoli ga je kdo prosil, mu je
                     ustregel. Napisal je tudi veliko najrazličnejših prošenj, ki so jih ljudje
                     potrebovali. </p>
                  <p>V pogovorih sta oče in stari oče še vedno debatirala vse mogoče. Spominjam se
                     njunih pogovorov o španski revoluciji l. 1936. Vedela sta povedati, kaj vse se
                     dogaja in še danes slišim starega očeta: ‘Prišla bo tudi k nam. Vi jo boste
                     dočakali, jaz ne. Revolucija žre svoje otroke.’ To zadnje sem jemala dobesedno
                     in takrat ničesar nisem razumela. Pred komunizmom sem dobila velik strah.
                     Takrat so povsod brali ‘Ukrajina joka’ in se komunizma bali. Tudi pri nas. </p>
                  <p>K nam je večkrat prihajal mešetar s konji. Pripovedoval je zgodbice, kot da bi
                     jih on doživel. Čudno se mi je zdelo, da je oče vedno molčal, mešetar pa na
                     široko govoričil. ‘Veš Fanika.’ me je poučil oče, ‘to so pa velika usta. Kdor
                     veliko govori, ta ali veliko ve, ali se veliko laže.’ </p>
               </div>
               <div type="div3">
                  <head>»Ne delajte grobov!«</head>
                  <p>»Pomladi l. 1941, ko je na kmetiji največ dela, je bil oče na orožnih vajah in
                     spominjam se, kako zelo smo ga pogrešali doma. Tega leta je tudi umrl stari
                     oče. Na cvetno nedeljo sem namesto očeta privezoval petletni sestrici Vidi
                     jabolka na butarico, nad nami pa so se spreletavala letala. Nedaleč od naše
                     hiše, preko naših njiv so potegnili mejo, ki nas je ločevala od Ljubljane,«
                     pripoveduje o začetkih vojne Franci, ki je bil takrat star deset let. </p>
                  <p>Zdaj so pričeli hoditi k Ložarjevim ljudje, ki jih otroci niso poznali, tudi
                     Fani ne. »Nekoč sem slišala očeta, ki jim je rekel. ‘Ko bi bili vi sami, bi
                     pristal, ker ste pa z Rusi, ne bom.’ Kasneje mi je oče povedal, da so ga vabili
                     v OF, pa ni hotel: ‘Noben otrok, noben človek me ne bo več spoštoval, če bi to
                     storil,’ nam je pojasnil. </p>
                  <p>Ti ljudje so bili terenci: razni bivši hlapci, delomrzneži, pa tudi pijanci.
                     Naš hlapec je zagrozil mami, očetu si ne bi drznil: ‘Boste že videli! Po vojni
                     bom na tej kmetiji jaz gospodar!’ Gotovo je oče to vedel, toda šel je preko
                     takih groženj. Nekoč je očeta neki terenec snubil, da bi prišel na določen kraj
                     v naš gozd, da bi prisegel. ‘Mene veže prisega, ki sem jo dal kralju!’ </p>
                  <p>Dela na občini je bilo vedno več. Župan Trkov je bolehal in l. 1942 je prevzel
                     županstvo Franc Ložar. »Tako je postal oče župan, novih volitev ni bilo in
                     Italijani so pustili oblast po občinah, kakršna je bila pred vojno.« </p>
                  <figure>
                     <graphic url="slike_z_43/z_43_16.png"/>
                     <head>Rakovnik 1935 – prvoobhajanka Fani med očetom in mamo <name type="author"
                        /></head>
                  </figure>
                  <p>»Na dobrunjsko občino niso poslali živilskih kart, ker so očitali, da je vas
                     preveč partizanska. Po vojni so očeta krivili, da jih on ni oskrbel. Oče je
                     obhodil mnogo uradov, preden mu je uspelo, da so iz Ljubljane občasno
                     oskrbovali trgovine z nekaj živil in mila. Nikoli si ni prisvojil niti enega
                     koščka mila ali praška sladkorja. Občina je postala tako še preskrbovalni urad,
                     ki je pobiral od trgovin denar za prejeta živila. Kolikor je mogel, je dajal
                     tudi od svojega. Nikoli ni šla nobena ženska prazna od hiše. Ker ljudje niso
                     imeli denarja, da bi pri nas kupovali krompir, mu je eden narisal sliko naše
                     hiše in dobil zanjo krompir za zimo, geometer mu je prerisal mapno kopijo
                     našega posestva iz zemljške knjige in si s tem prislužil krompir. Kako koristen
                     in drag spomin nam je ta kopija še danes! Mnogim je dajal krompir zastonj in
                     plačali so, kadar so mogli, če sploh so. Sosed, ki ni imel nič manjše kmetije
                     kot mi, le slab gospodar je bil, si je vedno izposojeval stvari. Kadar je
                     prišel, mi je oče rekel: ‘Fani, daj mu kruh!’ Oče je bil izredno socialno
                     čuteč. Spominjam se mame, ki mu je nekoč oponesla zaradi nekoga drugega,
                     pijanca: ‘Zakaj mu voziš krompir, saj ti ga že deset let ni plačal!’ Oče pa ji
                     je dobrovoljno odgovoril: ‘Smilijo se mi otroci in žena.’ Tak je bil naš
                     ati.</p>
                  <p>Terencev smo se bali in se jih izogibali; pomladi 1942. se je že vedelo, da
                     pobijajo mlade ljudi, ki z vojno niso imeli nobene povezave. Prve tri žrtve so
                     bile mlado dekle Ivanka Hribar, učiteljiščnik in organist Ivan Pavčič ter
                     pleskarski pomočnik Franci Jakoš, za njimi pa vse poletje 1942 še mnogi drugi.
                     Ljudje so vedeli tudi za Vinka Mojškrca, glavnega likvidatorja in krvnika, saj
                     so bile žrtve mučene. Do konca vojne in po njej je revolucionarno nasilje
                     zahtevalo 64 žrtev samo iz Bizovika. Oče je velikokrat hodil spat k sorodnikom
                     v Hrušico čez blok ali v mlatilnico, še posebej potem, ko je zvedel, da je na
                     listi za usmrtitev. L. 1942 so našli vaški stražarji v bunkerju na Pugledu
                     seznam z imeni ljudi, ki jih je treba likvidirati. V tem bunkerju se je pred
                     tem skrivalo vrhovno poveljstvo IO OF, z Mačkom in Kardeljem na čelu. Vaški
                     stražarji so očetu povedali, da je na seznamu za usmrtitev župan občine
                     Dobrunje, le namesto očetovega imena je bilo napisano ime starega očeta.
                     Kasneje, ko smo zvedeli za povelje komunističnega vodstva, nam je postalo
                     jasno: duhovnike, župane, kulake in njihove sinove je treba likvidirati. </p>
                  <p>Ko so pričele vaške straže varovati vasi, vaščane in njihovo imetje, je tudi
                     oče hodil ponoči na stražo in kdaj v postojanki vaške straže tudi prespal. V
                     noči na 24. avgusta, na Jernejevo l. 1942, so bizoviški terenci ukazali, da se
                     ponoči zaprejo vsi psi in pogasijo vse luči. Obhodili so hiše in spraševali,
                     koliko ima kdo pšenice. Za nas so vedeli, da jo imamo in to dobro. Vzeli so nam
                     je 50 mernikov, en mernik je bil okoli 25 kilogramov. Dali so jo v vreče in
                     znosili nekam na zbirno mesto. Nobenega nismo poznali. Za slovo so odnesli še
                     zadnji hleb kruha in vse, kar smo še imeli od svinjskega mesa. Nazadnje so
                     hoteli odpeljati še oba konja. ‘Naše konje pozna vsak otrok,’ jim je mirno
                     razložil oče. ‘Že naslednji dan bi mene, župana, prijeli Italijani. Jaz pa sem
                     za vas odgovoren.’ Brez večjega prerekanja so neznanci odšli. Oče je takoj
                     nakrmil konje. Na pot morajo siti. Ob petih zjutraj je vpregel in pognal, šel
                     čez blok v Štepanjo vas in tam čakal. Predvideval je, kaj se bo zgodilo. In
                     res: najprej pride eden, nato pa še dva druga kmeta. ‘Kam greš?’ vpraša oče že
                     prvega. ‘Javit, da so nam vzeli pšenico!’ ‘Italijani vedo, za koga je pšenica,
                     in veš, kaj bo sledilo? Vse nas in naše družine lahko odpeljejo v internacijo,
                     vas pa požgejo!’ je malce začudenim kmetom pojasnjeval oče. Zlahka je kmete
                     prepričal, da so odšli domov in morebiti s tem rešil našo vas. Toda o tem ni
                     nikoli govoril in do konca življenja ni povedal, kdo so bili ti kmetje, da jih
                     morebiti ne bi kdo obsojal. Ljudje so vedeli, da se lahko na očeta zanesejo.
                     Nanj so nekaj dali. Pri njem je beseda veljala. Če je rekel ‘da’, je bilo ‘da’,
                     njegov ‘ne’ je bil ‘ne’!«</p>
                  <p>Fani je občudovala očeta, ker ni nikoli pokazal panike, niti v najbolj
                     kritičnih trenutkih ne, vedno je ostal miren. »Zelo živo se spominjam
                     italijanske blokade Bizovika jesenske nedelje 23. septembra 1942. Bila sem
                     stara štirinajst let. Vsi so odšli k jutranji maši, v kuhinji sem pestovala še
                     ne dveletno sestrico, stara mama, takrat že čisto gluha, je v sadovnjaku
                     pobirala jabolka. Naenkrat zagledam Italijana, ki je hodil po vrtu, za njim pa
                     vse polno zelenih uniform. Takoj zaklenem dvoriščna vrata, stečem v sobo in
                     zaklenem še ta vrata. Trkajo in razbijajo po vratih, pa zagledajo staro mamo,
                     jo zgrabijo, priženejo k vratom in zaslišim jo, ko s slabotnim glasom kliče:
                     ‘Fani, odpri!’ Vojaki za njo v spakedrani slovenščini ponavljajo: ‘Faki, odri!’
                     Obšla me je groza. Butajo po dvoriščnih in glavnih vratih in oknih. Pomislim,
                     da bodo zdaj zdaj polomili vrata in vdrli, zato v grozi odklenem. Sestrica se
                     je tako prestrašila, da se mi je v naročju onesvestila, jaz komaj stojim
                     pokonci. ‘Zakaj nisi odprla? Kje so partizani?’ me je eden spraševal v
                     slovenščini s primorskim naglasom. ‘Tukaj jih ni! Ne vem!’ sem zatrjevala, oni
                     pa, kot da me ne slišijo, premetavajo in iščejo po hiši. Naših pa od nikoder.
                     Seveda ne, saj so po maši z župnikom vred vse zajeli, jih odpeljali na Židanov
                     vrt, legitimirali in zbirali za internacijo, tudi dvanajstletnega brata
                     Francija so odbrali. Naš oče in župnik Černivec, ki sta znala italijansko, sta
                     vojake uspela prepričati, da med nami ni komunistov in Francija rešila pred
                     internacijo, ostalih nista mogla. Že mesec dni pred tem so v Bizoviku Italijani
                     ustrelili pet komunistov, partizanov in terencev.</p>
                  <p>Mama se je vrnila prva, oče kasneje. Ponovno so ga legitimirali še vojaki na
                     dvorišču. Oče jih je spraševal, zakaj so razbili vrata in okna, čeprav mu je
                     bila že soseda stekla naproti: ‘Hitro pridite, pri vas so vse stolkli!’ Mislili
                     so, da se pri nas skrivajo partizani, ker nisem takoj odprla. Kaj bo rekel oče?
                     Bo razumel moj prestani strah in stisko zaradi razbitih vrat? Kako sem mogla v
                     to sploh podvomiti? Vse je razumel, vse pomiril.« </p>
                  <p>Po kapitulaciji Italije so prišli na blok Nemci in oče je spet dobil
                     dovolilnico za prestop čez mejo, ker smo na drugi strani meje proti Hrušici
                     imeli njive. Vaške straže so bile ukinjene, na Urh so prišli domobranci. </p>
                  <p>»Večkrat se je zgodilo, da so domobranci ujeli kakšnega terenca in ga tudi
                     ustrelili. Nekoč je šel oče prosit k domobrancem za ujetega terenca. Očitali so
                     očetu, da z njimi drži. Vendar so ga na očetovo prošnjo izpustili. Tak ugled je
                     oče užival. Nekoč pa se je s podobnega posredovanja vrnil domov in rekel, da
                     nikoli več ne gre za nobenega prosit. Oče ni bil naiven, gotovo pa je uvidel, v
                     kako zmedenih časih živimo in koliko razdvojenosti in sovraštva je revolucija
                     že zasejala v ljudeh.« </p>
                  <figure>
                     <graphic url="slike_z_43/z_43_17.png"/>
                     <head>Ložar 1942 <name type="author"/></head>
                  </figure>
                  <p>»Med vojno smo molili rožni venec s prav posebnim veseljem, vsak večer, saj
                     nikoli nismo vedeli, kaj nam bo noč prinesla,« se vojnih let zelo dobro
                     spominja tudi sin Franci, ki je <lb/>l. 1942 dopolnil dvanajst let. »Z nočjo je
                     legal na nas še večji strah. Vedeli smo, da je oče v neprestani nevarnosti,
                     slišali smo mamo, kako ga sili, naj se ponoči skriva. Če je spal doma, je spal
                     na podstrešju, jaz pa skupaj z njim. Mama nam je povedala za seznam in vsaka
                     noč je z morečo tišino pritiskala na nas. Pse po vasi so terenci zastrupili,
                     zdaj je bila tišina še bolj moreča. Nam otrokom je mama zabičala, naj bomo tiho
                     o tem, kaj se doma govori in dogaja, da nam ne bodo zažgali hiše. Lahko
                     Italijani, lahko partizani. Pred nami otroki mama in ata nista ničesar
                     skrivala. O vsem smo se pogovorili, vse sta nam zaupala.</p>
                  <p>Kadar je šel oče prespat na postojanko vaške straže, me je večkrat jemal s
                     seboj. Zakaj, bi se lahko marsikdo spraševal. Če je bil sam v nevarnosti, ali
                     ni s tem izpostavljal nevarnosti tudi mene, dvanajstletnega fantiča? Če se bi
                     njemu kaj zgodilo, saj bi se lahko istočasno tudi meni? Podobno kot vsi
                     medvojni in povojni dogodki mi je tudi to postalo jasno šele mnogo let kasneje,
                     ko sem bil odrasel in sam imel sina. Čisto potrt sem bil, ko sem videl, s
                     kakšnimi lažmi so kvarili otroke v šoli, oni pa so vse sveto verjeli. Mi pa smo
                     toliko pretrpeli pod komunizmom! ‘Čas ga bo pripeljal na pravo pot,’ je
                     modroval moj oče. ‘Vendar bo strup, vcepljen v mlado srce, pustil posledice v
                     mladem življenju.’ ‘Kako naj sina vzgajam, da ga brez posledic pripeljem na
                     pravo pot? Kaj mi svetujete?’ In oče mi je odgovoril: ‘Najboljša vzgoja je
                     dober zgled. Kar ti počneš, to sin vidi. Imej ga vedno ob sebi!’ Zdaj šele sem
                     razumel, zakaj me je imel on vedno ob sebi! Hotel me je vzgajati s svojim
                     zgledom, hotel je, da se mi vtisnejo za vse življenje v spomin njegove besede
                     in dejanja. </p>
                  <p>Tudi takrat me je vzel s seboj, ko sva šla nekega večera v postojanko vaških
                     stražarjev, ki je bila v gostilni očetovega znanca Rudolfa Babnika. Stražarji,
                     ki jim je poveljeval Capudrov Gabrijel, so imeli v sobi, rekli so ji salon,
                     zaprte Vrbinčevega očeta, mamo in hčerko Angelo, ki so bili partizansko
                     usmerjena družina in imeli pri partizanih sina Toneta. Oče je miril razboritega
                     dvaindvajsetletnega Capudrovega fanta. Rekel mu je: ‘Ne delajte grobov. Vi
                     boste odšli, mi bomo ostali tukaj in za te grobove odgovarjali.’ Capuder mu je
                     jezen vrgel puško v naročje: ‘Pa ti bodi komandant!’ ‘Nisem za to poklican,’ mu
                     je mirno odgovoril oče. </p>
                  <p>Zvečer čez dva dni je šel oče sam v postojanko. Obkolili so jih partizani in
                     znašli so se v ognju. Napadu je poveljeval Vrbinčev Tone. Ko je pričela hiša
                     goreti, ker je bila lesena, so vsi stekli v kamnito obokane kleti, bile so tri,
                     med seboj povezane z okenci. Babnikovi so v splošni zmedi pozabili na šestletno
                     hčerkico Ivanko, ki je spala v zgornjem nadstropju: bilo je že v ognju. Kdo se
                     bo med plameni prebil do nje in jo prinesel v klet k staršem? Naš oče je to
                     naredil, kot da je bil tisti večer v postojanki za to nalogo. Stekel je ponjo,
                     jo zavil v rjuhe in prinesel v klet k staršem. Capuder se je odločil, da
                     izpusti Vrbinčeve: Zdaj pa le pojdite k svojim! Tone, nehaj streljati! Spustili
                     bomo očeta!’ Tudi če je mat!’ se je od zunaj oglasil Tone. Morda sploh ni
                     vedel, da so v hiši starši in sestra. Spustil jih je skozi vrata na dvorišče,
                     ker so napadali s cestne strani. Stražarji so ostali v kleti, dokler se
                     partizani niso umaknili. Vrbinčevega očeta je takoj zadel strel, hčerka Angela
                     je tekla proti domu, vendar je med potjo strel zadel še njo in obležala je
                     mrtva. To se je zgodilo v noči med 21. in 22. oktobrom l.1942. Še isto noč so
                     partizani vdrli k Babnikovim sosedom, k Prepeluhovim, in ker niso našli obeh
                     sinov, ki sta se skrivala na podstrešju, so v slepem besu odpeljali mamo in
                     hčerko. Mama je zaradi obolelih nog težko hodila in so jo nekje na poti proti
                     šmarskim gozdovom pahnili v jarek in ostala je živa, dvaintridesetletno hčerko
                     pa so ubili in zagrebli nekje v šmarskih gozdovih.« </p>
                  <p>O dogodkih te noči je oče Franciju povedal, nikoli pa ni govoril o tem, da je
                     rešil iz plamenov Babnikovo deklico. Do pozne starosti je otrokom ponavljal:
                     ‘Nikoli se ne sme ubiti človeka. Nihče nima te pravice. Če je storil kaj
                     narobe, naj za to odgovarja pred sodiščem in se kaznuje.’ Uboji, in to med
                     rodnimi Slovenci, mu niso dali miru! </p>
               </div>
               <div type="div3">
                  <head>Le Bog usodo vodi in on prihodnost zna</head>
                  <p>»Tik pred koncem vojne je neka ženska rekla naši mami: ‘Vi morate vsi bežati,
                     drugače vas bodo vse pobili!’ Ali je mislila povsem iskreno ali pa je tako
                     govorila samo zato, da bi se po vojni lažje polastili našega premoženja, še
                     danes ne vem. Spominjam se, da ji je mama odločno odgovorila: ‘Nič nismo krivi!
                     Jaz iz svoje hiše ne grem! Odnesti me boste morali mrtvo!’ Pregovorila pa je
                     očeta, da se je odločil za beg na Koroško. Saj se bo umaknil le za kratek čas.
                     Vsi smo vedeli, da je oče na seznamu za likvidacijo. Že med vojno sva bila z
                     očetom nerazdružljiva, zato me je zdaj petnajstletnega vzel s seboj in
                     najstarejša sedemnajstletna Fani se nama je pridružila. Pripravil je kovček in
                     kot nekdanji vojak soške fronte ni pozabil na daljnogled. </p>
                  <p>V nedeljo ob šestih zvečer smo prišli do črnuškega mostu, kjer je bila meja.
                     Straža nas ni pustila naprej, ker je bil za civiliste most po šesti uri zaprt.
                     Odšli smo na mamin dom, da tam prespimo. To noč šele je imel oče čas, da je
                     stvari v miru premislil. Z maminim očetom sta se pogovarjala pozno v noč. Stari
                     oče ga je spraševal: ‘Imaš kaj na vesti?’ ‘Čisto nič. Sem pa na listi za
                     likvidacijo, ker sem župan.«Tudi jaz sem bil župan in politik med prvo svetovno
                     vojno. Saj vendar ne morejo vseh pobiti!’ ga je tolažil tast. Oče je vso noč
                     premišljeval in se odločil. Ob sedmih zjutraj je sosed zapregel konje. Vsi smo
                     se zbrali na dvorišču, tudi sestrične so bile pripravljene za pot. ‘Jaz grem
                     nazaj domov. Ne morem pustiti mame same! Vi pa kakor veste. Naj se odloči vsak
                     sam.’ Fani se je skupaj s sestričnami odločila za beg. ‘Kaj pa ti?’ se je
                     obrnil oče k meni. Nisem se imel kaj odločati. ‘Z vami grem! Na vaši strani
                     sem!’ Kamor gre oče, grem jaz z njim! Oče je bil takrat in je še vedno moj
                     največji vzornik. </p>
                  <p>V Bizovik sva prišla sredi najhujšega bojnega meteža. Na Orlah so bili boji,
                     Nemci so zadrževali umik, partizani so jih napadali. Nemci so vedeli, da je
                     umik neizbežen, zato so hodili po vaseh in jemali konje. Odpeljali so nam oba
                     konja in malo je manjkalo, da nam niso zažgali senika. Vaščani niso vedeli, da
                     sva z očetom hotela bežati. Oče je povsod miril: ‘Potrpite! Pustite drug
                     drugega na miru!’ </p>
                  <p>Oče je vedel, da mora na občini predati posle, ker prihaja nova oblast. 9. maja
                     zjutraj je šel s kolesom na občino. Pred gostilno na Dobrunjah je srečal
                     vaščana v uniformi, ki je stopal poleg konja. Bil je Vinko Mojškrc, ta pa očeta
                     ni spoznal. ‘Zdravo Svetek!’ ga je pozdravil. Oče pa: ‘Nisem Svetek! Sem
                     Ložar.’ ‘Kam greš?’ ‘Na občino, da predam posle.’ </p>
                  <p>Kmalu zatem je prišla teta Mojškrčevega Vinka k nam. Bila je naša dobro znanka,
                     saj je skupaj z drugimi pericami na našem travniku sušila in belila perilo.
                     ‘Naj oče ne hodi nikamor sam,’ je posvarila mamo. Povedala ji je, da je Vinku
                     žal, da našega očeta ob tem srečanju ni ustrelil. Spet nova grožnja s smrtjo! </p>
                  <p>Na občini je očeta že čakal novi župan, gostilničar iz Podlipoglava. Vse je
                     bilo hitro urejeno. ‘Zanimal jih je samo denar,’je povedal oče doma. V občinski
                     blagajni je bil shranjen denar preskrbovalnega medvojnega urada. Takoj so ga
                     vzeli. Še isti dan se je občina preimenovala v Krajevni ljudski odbor (KLO),
                     njgov predsednik je bil očetov znanec Anton Žitnik. KLO je imel pravico
                     posameznika usmrtiti ali pustiti pri življenju. Žitnik je bil umirjen starejši
                     človek, in čeprav je bil med vojno sodelavec partizanov, ni dal v tistih divjih
                     poletnih mesecih, ko se je povsod pobijalo, nobenega usmrtiti. Javiti so se
                     morali le tisti, ki so bili pri domobrancih. To terencem ni bilo všeč, konec
                     julija so Žitnika zamenjali in predsedstvo je prevzel Franc Vrbinc, brat Toneta
                     Vrbinca. Že 2. avgusta so v Bizoviku aretirali okrog trideset civilistov.
                     Začuda, našega očeta niso. Celo komunisti so imeli pred njim obzir. Vedeli so,
                     kako pravično je med vojno razdeljeval hrano vsem, podarjal tudi iz svojega in
                     kako je znal miriti sovražne strasti. </p>
                  <p>K nam so prihajali znanci in prijatelji in očeta pregovarjali, naj se vendar
                     vpiše v OF. ‘Ne morem,’ je bil vedno enak očetov odgovor.’ ‘Te bodo zaprli?’
                     ‘Pa naj me!’ ‘Saj ni nič, če podpišeš list papirja.’ ‘Moj podpis ima težo.’ </p>
                  <figure>
                     <graphic url="slike_z_43/z_43_18.png"/>
                     <head>Ložarjeva družina v začetku vojne <name type="author"/></head>
                  </figure>
                  <p>Prve svobodne volitve v svobodni domovini, kjer se bodo državljani izrekali za
                     Jugoslavijo s Titom na čelu ali za kralja Petra, so bile razpisane za 11.
                     november. V petek zvečer 9. novembra sem šel spat. Še vedno na podstrešje.
                     Očeta še ni bilo domov s pogreba in sedmine za sinom njegovega dobrega znanca.
                     Nenadoma zagledam ob postelji očeta, za njim stražarja, oznovca. Oče se je
                     prišel od mene poslovit: ‘Aretirali so me. Ne vem, ali se bova še kdaj videla.
                     V življenju delaj tako, kot sem te učil. Pa mamo ubogaj!’</p>
                  <p>Tudi hčerka Vida se spominja aretacije. Ko je zvečer potrkalo in mama odpre,
                     zagleda moškega v uniformi in stražarja, ki je vodil vklenjenega nekoga iz
                     Dobrunj. ‘Po Ložarja smo prišli!’ ‘Ga ni doma,’ pove mama. ‘Pa gremo do
                     sosedovih, tudi tam iščemo dva in počakamo na vašega,’ odloči moški v uniformi.
                     ‘Saj tudi njiju ni doma. Vsi so na pogrebščini.’ ‘Pa gremo še naprej, po še
                     enega, medtem se bodo že vrnili,’ sklene uniformiranec in odide. Oče se vrne,
                     mama mu pove, da so prišli ponj. ‘Čakal jih pa ne bom. Grem spat!’ Oče je bil
                     že v postelji, ko spet glasno potrkajo. ‘Je zdaj že doma?’ vprašajo mamo.
                     ‘Vstanite! Gremo!’ V hiši smo spali otroci. Stala sem v posteljici, gledala in
                     poslušala, nema od strahu. Očeta so odpeljali v vežo, slišala sem govorjenje in
                     videla očeta, da se obuva. ‘Kdo me aretira,’ je oče glasno vprašal
                     uniformiranca, tako da je mama slišala njegov odgovor: ‘OZNA!’ Mama mu je dala
                     s seboj hlebec kruha, nam je ostal neutolažljiv jok. </p>
                  <p>Odgnali so vse, ki so jih tisti večer imeli namen pobrati po vasi: poleg
                     moškega iz Dobrunj še našega očeta, sosedovega gospodarja Franca in njegovega
                     brata Jakoba Jagra in očeta dveh domobrancev Nikolaja Korošca. Mama je
                     zaklenila vrata, kot da bi nas ta lahko obvarovala strahote, ki se je z
                     očetovim odhodom priplazila v naš dom. Čez kakšne četrt ure smo v bližini
                     zaslišali tri strele. Zdaj niti jokati nismo več mogle, tako nas je bilo groza.
                     Kaj, če so očeta … je zavrtalo v naša srca in glodalo vse nadaljnje dneve in
                     tedne. Ubogi oče, koliko strahu in negotovosti je moral prestati tudi on!«</p>
                  <p>Videti je, da so očetovo aretacijo hranili za čas tik pred volitvami, ker so se
                     bali očetovega vpliva med ljudmi. Zdaj bodo volilci še bolj prestrašeni in
                     ustrahovani, ‘svobodno’ se bodo udeležili volitev in volili bodo
                     ‘pravilno’.</p>
                  <p>Kam so odgnali očeta, kaj je z njim?</p>
                  <p>»Vse drugo se je umaknilo temu vprašanju. Sosed Žitnik je mami svetoval: ‘Brez
                     prestanka se zanimaj, kje je! Hodi za njim, sicer bo kar na tihem izginil!’
                     Vsak dan je mama odšla zdoma in obhodila vse postaje OZNE in zapore, za katere
                     je sploh zvedela: postojanko OZNE v Polju, na Cekinovem gradu, zapore in
                     prisilne delavnice na Povšetovi, na sodniji, v Galetovem gradu v Šiški. Koliko
                     ponižanj, psovk in sramotenj je prestala na teh potih, ko so jo pošiljali v
                     vedno novo negotovost!« </p>
                  <p>Vida in Nada, ki sta vse dneve tičali ob mami, kakor se je vrnila s svojega
                     vsakodnevnega pota za očetom, se še danes ganjeni spominjata nepozabnega
                     dogodka. Vida je takrat hodila v četrti razred osnovne šole. Sošolka, ki je
                     imela brata generala, ji je nekoč rekla: »Ha, ha, tvoj oče pa že pri Sv. križu
                     leži!« »Molčala sem, doma pa sem povedala mami. Vse tri smo jokale. Prva si je
                     obrisala solze mama: ‘Vida, Nada, vidve sta še nedolžna otroka. Pojdita v sobo
                     pred naš oltarček.’ V sobi smo imeli sliki brezjanske Marije Pomagaj, pod njo
                     pa Srca Jezusovega. Franci ju je že med vojno ožaril z lučkami, me smo jo
                     krasile z rožami. ‘Molita in sprašujta Jezusa in Marijo, če je ata še živ,’
                     nama naroči mama. Šli sva v sobo, pokleknili, jokali in spraševali z vero
                     nedolžnega otroka.: ‘Ljubi Jezus zares povej, ali je ata še živ!’ Čez nekaj
                     časa se spogledava in si poveva: ‘Meni je rekel, da še živi,’ rečem Nadi. ‘Meni
                     tudi,’ mi potrdi Nada. Stečeva k mami. ‘Obema je Jezus povedal, da je ati še
                     živ!’ ‘Če je vama, nedolžnima otrokoma to povedal, potem je res ati še živ,’
                     izpove v živi veri še mama. </p>
                  <p>In res, po dveh tednih ‘odkrijejo’ očeta v Črni vasi, po domače pri Mokarju,
                     Vidmarjevih na Ižanski cesti, kjer je bila v njihovi zaplenjeni hiši postojanka
                     OZNE. Ves čas so jih imeli zaprte v kleti. Odtod so jih odgnali v Šiško, v
                     Galetov grad in končno na sodnijo. Tam so ji povedali, da pripravljajo
                     dokumentacijo za kazenski postopek in da bomo očeta lahko videli šele po tem.
                  </p>
               </div>
               <div type="div3">
                  <head>Sojenje očetu</head>
                  <p>Na zloglasnem ‘božičnem procesu’, ki se je po zvočnikih razlegal po središču
                     Ljubljane, oče še ni bil sojen. Po novem letu so pričeli z ‘urhovskim procesom’
                     in očeta so prihranili za ta proces. Spet je bil razkričan po vsej Miklošičevi.
                     Očeta so zasliševali skupaj z osemnajstimi obtoženci iz Bizovika. Zasliševanje
                     je bilo v glavni dvorani sodišča. Mame o vsem tem niso obvestili: vse
                     informacije je morala po mnogih mučnih potih ponovno izbrskati sama.
                     Petnajstletni Franci jo je vsak dan spremljal. »Na balkonu je morala biti
                     stroga tišina. Če bi se hotel kdo od svojcev oglasiti v prid obtožencu, ga je
                     stražar odpeljal ven. Proces je trajal šest dni, dopoldne in popoldne.
                     Najstrašnejši prizor je bil zame vsak dan ta, ko so vseh osemnajst obtožencev
                     skozi stranska vrata privedli pred sodnike, vsi so bili vklenjeni, za vsakim je
                     šel stražar. Potem so stražarji vsak svojemu ujetniku odklenili lisice in ob
                     tem kovinskem rožljanju mi je šel kar mraz po kosteh. Isto rožljanje se je
                     ponovilo ob dvanajstih, ko je bilo konec razprave in je spet vsak obtoženec
                     pomolil roki stražarju, ki je oklepe zaklenil. Popoldne se je rožljanje spet
                     ponovilo, šest dni zapored in vsakič me je oblival mraz. Nikoli ne bom pozabil
                     očetovega pogleda k nama na balkon, saj je vsakič, kadar je pomolil roki
                     stražarju, pogledal naju z mamo naravnost v oči. Kaj smo si izrekli v teh
                     trenutkih, ne bo nikoli opisano.</p>
                  <p>Dobro se spominjam dopoldneva, ko je kot očetova priča nastopil njegov
                     najboljši prijatelj Matevž Lenče iz Podmolnika, po domače Keber. V prvi
                     svetovni vojni sta bila ves čas skupaj na frontah. Med zadnjo vojno je bil
                     Lenče na dobrunjski občini član odbora za Podmolnik. Na razpravi je povedal,
                     kako se je oče med vojno zavzemal za svoje občane in jih oskrboval s hrano,
                     predvsem pa lahko dokaže, da ni bil izdajalec. V Podmolniku se imenuje vrh
                     hriba Marečka. Leta 1942 je bila tod partizanska bolnica. Partizanska oblast je
                     Lenčeta zadolžila, da mora to bolnico ves čas oskrbovati s hrano. Podmolnik je
                     bil majhna vas in tudi Lenče ni imel velike kmetije, zato tej zadolžitvi ni bil
                     kos. V veliki stiski je mojega očeta prosil za pomoč: naj ga pomaga oskrbovati
                     s hrano za partizansko bolnico. Seveda mu je oče hrano dajal in je zato za
                     bolnico tudi vedel, pa vendar bolnica ni bila nikoli izdana. Ali je torej
                     obtoženi Ložar izdajalec? </p>
                  <p>Lenče je to pričal dopoldne. Ko smo bili med opoldansko pavzo na hodniku, sem
                     slišal Franca Mojškrca iz Bizovika: ‘Zdajle je Lenče Ložarja reševal, popoldne
                     ga bom jaz potunkal.’ Pozorno sem sledil popoldanski razpravi. Mojškrc je
                     nastopil kot priča in dal izjavo, da je bila ta bolnica izdana, izdal jo je
                     lahko le Ložar, ki je zanjo vedel. Sodnik je zahteval soočenje med Mojškrcem in
                     Lenčetom. Lenče je zahteval od njega pojasnilo: ‘Kdaj je bila izdana in kako?’
                     Mojškrc je molčal. Sodnik je videl, da je izjava lažna, a ni ukrenil
                     ničesar.«</p>
                  <p>Razprav se je udeleževala tudi Fanika s starim očetom z Ježice, kjer je
                     stanovala. Spominja se, kako so v sodni dvorani prisotni lahko zmerjali
                     obtoženca vsevprek, da je bilo vzdušje podobno vaški gostilni pred pretepom.
                     Spominja se soočenja učiteljice Podbevškove iz Sostrega. Mama je bila pred tem
                     nesla očetovi odvetnici medvojno številko Slovenca, kjer je učiteljica pisala o
                     italijanski blokadi Bizovika, septembra 1942. V članku se je zavzela za očeta,
                     ki je takrat prepričeval Italijane, da domačinov ne bi odpeljali v internacijo.
                     Na razpravi pa je odgovarjala zelo medlo. Še danes pa je Fani hvaležna neki
                     ženski, ki jo je slišala: ’Tisti črni’ (mislila je na očeta) ‘je malo boljši,
                     ker nam je včasih kaj dal.’ </p>
                  <p>Iz maminega pripovedovanja se Vida spominja, da je tudi sosed Kosem pričal
                     proti očetu, pri soočenju z njim, pa je moral priznati: ‘Ložar ima prav.’</p>
                  <p>To so vsi otroci od nekdaj vedeli: naš oče ima vedno prav. Če ga bodo sodniki
                     obsodili, bodo lagali.</p>
                  <p>23. marca 1946 je bila prebrana obtožnica in izrečena sodba Francetu Ložarju in
                     ostalim sedemnajstim Bizovičanom. V obtožnici proti očetu je zapisano: </p>
                  <p>1. bil organizator belogardistične postojanke v Bizoviku;</p>
                  <p>2. kot namestnik župana občine Bizovik potrdil po Habič Ivanu predloženo listo
                     sovaščanov kot zanesljive osebe, katere liste se je posluževala MVAC v svoje
                     politične svrhe; tedaj za časa vojske in okupacije organiziral jugoslovanske
                     državljane v oborožene vojaško-policijske formacije z namenom podpirati
                     sovražnika in se skupno z njim boriti zoper domovino, prejemati od njega orožje
                     ter se pokoravati njegovim odredbam ter pomagal okupatorju pri izvedbi
                     terorističnih ukrepov zoper jugoslovanske državljane.</p>
                  <p>Kazen, ki sledi tem prekrškom, je bila: odvzem prostosti s prisilnim delom za
                     dobo deset let, odvzem političnih in državljanskih pravic za dobo pet let,
                     zaplemba vsega premoženja. Stroški kazenskega postopka so bili 5100 dinarjev. </p>
                  <p>Po prebrani obsodbi je mama sklonila glavo na ograjo balkona. Verjetno jo je
                     obšla slabost od same živčne napetosti, ki je zdaj popustila. Oče je ostal živ!
                     Neka ženska za njo pa se spravi nadnjo: ‘Ti je slabo, kaj, saj ti je lahko!
                     Prav ti bodi!’ </p>
                  <p>S kakšnimi občutki je sprejel očetovo kazen sin Franci? »Hvala Bogu, ostal je
                     živ. Prvoobtoženi, očetov velik prijatelj in poštenjak Alojz Svetek, oče petih
                     otrok -peti je bil na poti - je bil obsojen na smrt z obešenjem, ker so
                     potrebovali krivca za poboje na Urhu; ostali so bili obsojeni na petnajst,
                     dvanajst, deset, pet in tri leta zaporne kazni. Vrhovno sodišče v Beogradu je
                     očetu kazen zmanjšalo na pet let, za Svetka je ostala nespremenjena.«</p>
                  <p>Odnos sina in hčerk do svojega očeta Franca Ložarja je ostal še naprej
                     neomadeževan. Oče je bil še vedno zanje najsvetlejši lik. Vrednote, ki jim jih
                     je privzgojil, so bile zanje še vedno vrednote! Nasprotno pa je revolucionarna
                     komunistična oblast v zapiskih o obtožencu vse njegove kvalitete izničila v
                     same obremenilne negativne lastnosti. O njem lahko npr. preberemo tole: »Franc
                     Ložar je bil previden in zakrit, stal vedno v ozadju in vodil druge, ki so
                     delali za njega; obtežilno kaznivo dejanje je tudi obtoženčeva izredna
                     prebrisanost, tako da je iz zaledja vodil ves belogardistični pokret.« </p>
                  <p>Vida se spominja, da so nekatere Bizovičanke mami povedale za vaške govorice,
                     ki so zdaj bičale po očetu: Ložar je imel ljudi pod svojim vplivom, da so bili
                     ti v njegovih rokah kot lutke, samo potegnil je nitko in vsi so naredili tako
                     kot je rekel in hotel Ložar! V glavah prenekaterih Bizovičanov se je pred
                     podobo o Ložarju izbrisal znak plus in potegnil velik minus. To, kar so ljudje
                     pred vojno in še med njo spoštovali pri Ložarju, je komunistično nasilje
                     sprevrglo v negativno in mnogi so se temu nasilju podredili ne le iz strahu,
                     tudi zaradi svojih koristi. </p>
                  <p>Kmalu po sodbi so k Ložarjevim prišli plenit premoženje, ocenjevalo ga je 14
                     vaščanov, terencev. Kaj bi to opisovali: otroci in mama jokajo, živina tuli, ko
                     jo gonijo iz hleva. Njihovo najlepšo kravo odveže od jasli kmet z Golega in
                     mora slediti novemu gospodarju. Koliko težko doumljivega za misli in čutenja
                     otrok! Pa vendarle se v njihovem spominu na tiste dni utrne svetla lučka:
                     »Stari oče z Ježice je tisti dan prišel k nam,« pove Franci. »Kakšna sreča!
                     Hoteli so nam zapleniti gospodarsko poslopje, pa je stari oče z računi dokazal,
                     da ga je naš ati zgradil z mamino doto. Pa bodo odpeljali še zapravljivčka, so
                     plenilci odločali naprej. Tega pa ne, tudi ta je last Ložarjeve žene. Kupil sem
                     ji ga ob poroki, da jo bo lahko njen mož vozil k meni na obiske!’ No, saj jim
                     je ostalo še veliko drugega: poljsko orodje, živina, njive in travniki. Ko je
                     bil oče še doma, se je enkrat pošalil: Pa naj odnesejo njive na Orle!’ Pri vsej
                     zdravi pameti si gotovo ni mogel predstavljati, da bodo njive zaplenili in
                     pustili, da jih prerase plevel.« </p>
                  <figure>
                     <graphic url="slike_z_43/z_43_19.png"/>
                     <head>Prvoobhajanka Nada, ob njej Fani in Vida <name type="author"/></head>
                  </figure>
                  <p>Zaplembo so prestali, Franciju pa ostaja težko ob misli na Hribarjevega Joža,
                     ki je takrat študiral medicino. Med vojno je bil v internaciji na Rabu in
                     skupaj z župnikom je šel oče posredovat zanj k škofu Rožmanu, da so ga
                     izpustili. »Še danes ga vidim, kako je stal pred očetovo omaro in poudarjal
                     vsako besedo posebej: Jaz bi rekel, kar je očetovega, naj se zapleni.’ Jemal je
                     iz omare, kos za kosom, vse do zadnjega.« </p>
                  <p>Kakih dva ali tri mesece je bil oče še v Ljubljani, potem je bil premeščen na
                     Ig v mizarsko delavnico. Tu ga je lahko mama vsak mesec obiskala: jemala je
                     otroke s seboj, da je lahko oče spremljal njihovo rast, oni pa so ga, zlasti
                     najmlajša Nada, ohranjali v spominu do naslednjega obiska. Dva paznika sta se
                     očetu ponudila, da nosita pošto mami. Kateremu naj zaupa? Oče je imel vedno
                     zelo dober občutek za ljudi in izbral je pravega, po rodu iz Dobrunj. Ta je
                     nekoč prinesel mami izrezljano leseno šatuljo, figure za šah, zlepljeno leseno
                     vazo. Kakšne dragocenosti! Oče je kljub odsotnosti živo spregovoril vsem
                     domačim.</p>
               </div>
               <div type="div3">
                  <head>Očetov zapor</head>
                  <p>Obsodba in zapor očetu nista vzela ponosa, samozavesti in zdrave kritičnosti.
                     Tudi domačim ne! Nekoč je v zaporu naletel na paznika, ki je bil med vojno
                     orožnik v Bizoviku. Paznik je gledal mimo očeta, ta pa ga je ogovoril: ‘Midva
                     se pa poznava, kajne. Saj se še spomniš tistega najinega pogovora med vojno.
                     Ustavil si me in ogovoril: ‘Zvedel sem, da se pri vašem sosedu zbirajo
                     komunisti.’ Jaz pa: ‘Res? Nič ne vem.’ ‘Ali jih ne slišite, kako prepevajo?’
                     ‘To me pa res nič ne moti.’ Ti, ki si bil orožnik si mi naročil: ‘Če boste o
                     njih kaj zvedeli, nam javite. Pozaprli jih bomo. Vi pa boste dobili nagrado!’
                     ‘Le počasi’, sem te takrat posvaril: ‘Za komunisti oprezati je tvoja dolžnost,
                     ne moja.’ Od takrat se nista več videla. Zdaj ko sta se spet srečala, tokrat v
                     zaporu ga je oče vprašal: »Ali se ti ne zdi, da bi midva morala zamenjati
                     pozicije? Ti si bil tisti, ki si bil proti komunistom, v zapor pa so komunisti
                     stlačili mene, ne tebe. Vedel sem, da so sosedje komunisti, toda nisem hotel
                     izdajati. Tvoja dolžnost bi bila, da bi jih ti iskal in preganjal, in danes mi
                     ne bi trpeli po zaporih.« Paznik mu je v trenutku izginil izpred oči, očeta pa
                     so sojetniki mirili, naj bo tiho, da ne bo dobil še več let. Tak je bil še
                     vedno naš neupogljivi oče. </p>
                  <p>Še preden so ga aretirali, so nekoč ponoči prišli k nam domov oboroženi in
                     uniformirani možje, ki jih nismo poznali. Vse stvari, celo slike s sten so
                     zmetali po tleh in s škornji teptali po njih. Oče je molčal in jih opazoval.
                     Zjutraj je po vasi peljal krompir, sreča pet vojakov s puškami, ki zavijejo v
                     gostilno. Oče pa za njimi, ker je v njih prepoznal preiskovalce prejšnjega
                     večera: ‘Tovariši, pokažite mi nalog za včerajšnjo preiskavo pri nas!’ Takoj je
                     oče opazil, da so pričeli zbegano gledati in nekaj momljati. Oče je ob tem
                     postal še bolj odločen: ‘Prav, če vi ne veste, kje ga imate, grem na komando!’
                     ‘Ne, samo tega ne!’ je rekel eden od njih, verjetno poveljnik. ‘Sedite, bom vse
                     povedal!’ Izkazalo se je, da so pri nas naredili preiskavo ‘po nalogu’
                     sosedovih deklet. One so jih poslale k nam. Očetu njegove odločnosti in
                     razsodnosti tudi zapor ni mogel vzeti. Še vedno se je za vse zelo zanimal, mama
                     mu je celo v zapor naročila Poročevalca, da je sledil novicam, pa tudi - lažem.
                     Tudi te je treba pravilno razumeti. </p>
                  <p>Februarja 1947 ga nekega dne sojetnik vpraša. »Ali je Marija Ložar tvoja mama.
                     Si videl osmrtnico?« Kako je ne bi! Ni pa videl možnosti, da bi se lahko še
                     zadnjič od nje poslovil. »Toda videla jo je naša mama,« se spominja Franci.
                     »Vedela je, kako naš ata spoštuje svojo mamo in kako si za gotovo srčno želi,
                     da bi prišel na njen pogreb,« pravi Franci. »Spet je vzela pot pod noge kot že
                     tolikokrat prej in uspelo se ji je preko mnogih ovir in prošenj prebiti do
                     Viktorja Turnška, glavnega komandanta vseh zaporov. Toda kaj ima on s to kmečko
                     žensko, ki se je pojavila v njegovi pisarni? Pa naj bi ustregel njeni prošnji,
                     ko govori o nekem pogrebu! Mama pa je pokleknila predenj in dvignila roke kot v
                     molitvi: ‘Kot Boga vas prosim, za dve uri ga spustite domov na pogreb svoje
                     matere!’ Ven z njo, je bila edina misel komandanta. Hitro pokliče paznika, da
                     jo odpelje.</p>
                  <p>»Doma smo medtem očistili očetu obleko za pogreb,« pravi Vida. Zdaj smo vedeli,
                     da očeta ne bo in kakšna bridkost je to zanj! Sedeli smo ob krsti, glavna vrata
                     smo odprli na stežaj, molili in jokali. Ali za staro mamo ali pa bolj za
                     atijem, ker ga ne bo? Zunaj se je že skoraj ponujala pomlad in nenadoma je
                     priletel v sobo ptiček, trikrat zaokrožil nad krsto in potem odletel nazaj ven.
                     Bilo mi je, kot da nam ati pošilja tega ptička, da naj se namesto njega poslovi
                     od njegove matere, nam pa prinese njegov pozdrav.« </p>
                  <p>Konec aprila 1948 je iz Poročevalca zvedel za novico iz Bizovika: Ubit je bil
                     vaščan Franc Mojškrc. ‘Uboga moja vas!’ je takrat glasno rekel. Resnično, spet
                     so se začele aretacije in hišne preiskave. Tudi pri Ložarjevih, kot da lahko
                     očetov vpliv še iz zapora kvarno deluje na družino. Uboga njegova družina! Vida
                     in Nada sta še naprej ob vsaki preiskavi trdi od strahu ždeli pod litoželeznim
                     umivalnikom v kuhinji, ki naj bi jih obvaroval strelov oboroženih moških v
                     uniformi in v škornjih, ki so teptale po tleh razmetane svetinje njihovega
                     doma. Ali že ne bodo odšli, sta otrpli gledali v škornje. Končno, odhajajo,
                     toda s seboj so odgnali - mamo in Francija! Deklice, okamenele od strahu, so
                     počasi pričele dojemati, da so ostale same. Ničesar niso razumele, vedele so
                     le, da ne smejo obupati. Vse tri so še pred mrakom, potem ko so opravile pri
                     živini, imeli so še svinje, krave in konje, skrbno pozaprle svinjake, hlev,
                     kaščo in gospodarsko poslopje, legle v mamino posteljo in v joku pozaspale.
                     Šestnajstletna Malči, dvanajstletna Vida in osemletna Nada so na kmetiji z
                     živino, polji in travniki ostale čisto same. Še oglušele stare mame ni bilo
                     več. Zdaj šele so spoznale, kaj vse so opravile pridne roke matere in Francija,
                     ko sta bila še doma! </p>
                  <p>Prav gotovo sedemnajstletni Franci tega ne bi zmogel, če ne bi zrasel v očetovi
                     šoli, živel in delal v prisotnosti očetovega zgleda. Po očetovi aretaciji je
                     prevzel vsa kmetijska dela, povezana s težaškim garanjem za tako mladega fanta.
                     Da bi zaslužil za davke, si je naložil še dodatne obremenitve. Voz s konjem je
                     opremil s trugami in ročno vanj zmetal gramoz iz njihove gramoznice in ga vozil
                     v Ljubljano, ki je na novo gradila. Ali pa je dobil naročilo, da je pripeljal
                     voz opeke, ki jo je sam naložil in razložil. Truge je po potrebi jemal z voza
                     dol, pri prevažanju peska in opeke, jih je moral dajati spet gor. Kdo naj mu
                     pomaga? Največkrat je bila to krhka dvanajst, trinajstletna sestrica Vida, ki
                     je niti privzdigniti ni mogla. Kako to, da tega Franci ni mogel razumeti? »Kako
                     naj bi razumel, saj je bil sam še nedorasel vsem naporom, obremenjen z mislijo,
                     da od njega zavisi, ali se bo kmetija do očetovega prihoda iz zapora ohranila
                     ali ne,« ga popolnoma razume sestra Vida. »Jaz sem lahko hodila vsaj v šolo, on
                     ni mogel v kmetijsko šolo na Grm, kakor mu je obljubil oče že pred vojno? In
                     takrat, ko sem bila v šoli, je ostajal brez moje pomoči. Nič čudnega torej, da
                     mi je nekoč skril torbo v seno … Tudi mi je jasno, da ni mogel razumeti, da
                     šibka deklica komaj drži koso v roki, kaj šele, da bi kosila.« Kako bi mogel
                     razumeti, saj ni imel ob sebi nikogar, ki bi mu pomagal nositi njegovo breme!
                     Prej je imel očeta neprestano ob sebi, zdaj je na vsakem koraku trčil v
                     praznino brez njega, v tišino brez njegovega modrega nasveta in dobrohotne
                     spodbude. Plug je moral držati sam, nič več ni poprijela očetova roka! Čudež,
                     da je vzdržal in ohranil kmetijo! </p>
                  <figure>
                     <graphic url="slike_z_43/z_43_20.png"/>
                     <head>Franc Ložar, levo Vida, desno Nada <name type="author"/></head>
                  </figure>
                  <p>Zdaj so ob to goro skorajda nepremagljivih dolžnosti trčile vse tri deklice. Le
                     en cilj so videle pred seboj: treba je vztrajati naprej. Oče jih je vedno učil
                     vztrajnosti in izpolnjevanja dolžnosti! V ponedeljek je bilo treba namesto
                     Francija odpeljati perice. Malči, ki še nikoli ni vpregala konja, je zdaj to
                     storila. Prijela je komat, ga dala v jasli, splezala v jasli še sama, da je
                     dosegla konja in mu vrgla komat, potem pa ga oprtala z Vidino pomočjo. Mama je
                     iz zaporov na Povšetovi oprezovala za peričniki. Ali bo namesto Francija Malči
                     med njimi? Da, videla jo je! </p>
                  <p>Prišel je termin, da obiščejo očeta v zaporu. Deklice so mu same pripravile
                     paket, spekle biskvit, si oskrbele kartonasto škatlo in papir, zvezale in
                     privezale na prtljažnik kolesa in izmenoma prigonile do Iga. Toda brez mame so!
                     Kako naj stopijo pred očeta in mu povedo strašno novico? Izmikale so se
                     njegovim pogledom. Izjecljale so mu, da mama ne more priti ..., da ima tako
                     hudo migreno … , da bruha. Oče je molčal - in takoj vedel, da so mamo odpeljali
                     zaradi umora Mojškrca. Vendar je to deklicam povedal mnogo let kasneje. </p>
                  <p>Zdravnik je videl, da bo mama zaradi neprestanega bruhanje shirala; morda so jo
                     tudi zaradi tega po štirinajstdnevnih zasliševanjih izpustili iz zapora. Trkala
                     ja na vrata lastnega doma, deklice pa, vedno zaklenjene, so ugibale, ali je to
                     mamin glas ali ne. Že se jim je zdelo, da je, ko pa se je mami zlomil glas v
                     joku, so ugotovile, da ni. Kako presrečne so bile, ko so jo končno vendarle
                     prepoznale, ji odklenile in planile v objem.</p>
                  <p>Še ne osemnajstletni Franci pa je v zaporu dva meseca in pol polagal izpite na
                     univerzi iz komunističnega terorja, kot to obdobje sam imenuje. Da so
                     preizkušnje težke, je prva v trepetu zanj doumela mama, ki ga je nekoč v
                     stranišču zapora zagledala vsega krvavega. Franci je spoznaval vse trike in
                     metode komunističnega zasliševanja in zastraševanja in - vzdržal. Kako ne bi,
                     saj so bili Ložarjevi otroci v tem času že ‘prekaljeni borci’. »Oče nam je dal
                     hrbtenico!« ponosno trdi danes ga. Vida. »Da bi kdo odpadel od vere, da bi kdo
                     poteptal načela, nikoli ne! Že zelo zgodaj smo se spopadali s problemi, ki jim
                     še odrasli niso kos, in se izkristalizirali v zrele ljudi!« </p>
                  <p>Z Iga je bil oče premeščen na Gorenjsko, v Podbrezje, na zaplenjeno Pavlinovo
                     posestvo z velikim sadovnjakom, trgovino z vinom in hlevom z govejo živino. Oče
                     je vodil evidenco v hlevu, pri kravah. Zanj je bilo zato to obdobje lažje,
                     težje pa za dekleta in ženske, kadar jih je obiskal pijani Viktor Turnšek s
                     svojimi sodelavci.</p>
                  <p>V obdobju svojega zapora se je oče še predobro zavedal, da otroci nimajo nič od
                     njega in on ne od njih. Sinu in hčerkam so ostali v nepozabnem spominu le
                     kratki vsakomesečni obiski pri očetu: vselej je oče vsakega posebej stisnil k
                     sebi in ga poljubil. Navadili so se na ščegetanje njegove neobrite brade, na
                     zaporniško obleko, na paznika poleg očeta. Moč, da so v tem času preživeli vse
                     hudo, jim je dajala vedno prisotna trdna zavest: Naš oče nas ima rad. </p>
               </div>
               <div type="div3">
                  <head>Oče spet doma!</head>
                  <p>9. novembra l. 1950 se je oče vrnil domov, devet dni pred tem, ko je moral sin
                     Franci k vojakom. »Po treh mesecih vojaščine me je prišel oče obiskat v Knin.
                     Prosto sem dobil od sedmih zjutraj do dvanajstih. Čakal sem ga pred kasarno. Že
                     od daleč sem ga zagledal, ko mi je prihajal naproti. Nenadoma me je stisnilo
                     pri srcu, tako da bi zajokal: Oče je bil oblečen v moj suknjič, ki sem ga po
                     preobleki poslal domov. Rokave je imel zavihane, malo predolgi so mu bili.
                     Seveda, me je takoj pretreslo, saj mu niso pustili enega samega kosa obleke v
                     omari!« </p>
                  <p>Malči, Vida in Nada se spominjajo večera, ko se je vrnil iz zapora. Še v temi
                     je obhodil gospodarsko poslopje, hleve, svinjake, in z očmi objemal, kar jim je
                     od zaplembe še ostalo. »Kot malega bogca sta ga gledali Vida in Nada, se
                     smukali okoli njega in iskali njegove bližine,« še danes zasije obraz gospe
                     Malči ob tem spominu. </p>
                  <p>Domači so še vedno živeli v strahu zanj. Ponovne aretacije in obsodbe niso bile
                     nobena redkost. Mama se je bala, da bi ga kdo ustrelil, in na njeno zahtevo je
                     moral spati v kamri, ki je imela kritje, med šipe na okna velike sobe pa je
                     zložila opeko. Vsake toliko časa se je moral javljati nekemu oficirju Sotlarju
                     v Vevče. Oče je dobil tudi novega ‘znanca’ - vohuna. Bil je Primorec, po činu
                     podnarednik. Doma je bil iz kraja, kjer je bil oče kot vojak soške fronte na
                     oddihu. Tako sta bila resnično skoraj znanca. Pri očetu si je izposojeval
                     knjige in oče ga je vedno prijazno sprejel in z njim poklepetal. Zakaj bi mu
                     zameril? Saj so tudi očetu ponudili, preden so ga spustili iz zapora, da bi bil
                     njihov vohun. ‘Med vojno nisem bil izdajalec, tudi zdaj ne bom!’ </p>
                  <p>Mnogi vaščani so se izogibali srečanja z očetom, verjetno jih je bilo pred
                     očetom sram, saj so vedeli, da se mu je zgodila krivica. Podobno kot pred vojno
                     je oče tudi po aretaciji zahajal v gostilno in tam moževal. »Imam mirno vest,«
                     je doma govoril, »kako me bo pa sosed pogledal, to je njegova stvar.« Molče in
                     brez očitkov je dosegel, da so se mu na koncu vsi opravičevali. Nazadnje je
                     prišel k njemu predsednik krajevnega ljudskega odbora: »Tito je šel k papežu,
                     pa bodimo še mi prijatelji,« sta si z očetom segla v roke. Kako so mnogi že
                     takrat čutili ideološko razklanost med Slovenci, ki je pa žal ne morejo preseči
                     nobeni taki in podobni obiski! </p>
                  <p>Oče je vedno, tudi potem, ko je prišel iz zapora, ponosno nosil glavo pokonci.
                     Z enako zavzetostjo in veseljem je obdeloval preostanek zemlje in skrbel za
                     kmetijo. Nikoli ni bil zagrenjen. Niti zaplemba mu ni šla do živega. Cenil je,
                     da je ohranil življenje in da je zopet povezan z domačimi. »Ni mi žal petih
                     let,« je rekel ponosno. »Žal mi je za otroke, ki v teh letih niso imeli nič od
                     mene in jaz ne od njih.« Sin in hčerke imajo vtis, da so v letih po zaporu
                     nadomestili vse izgubljeno, morda prav zato, ker se oče ni spremenil in so do
                     konca živeli z njim v tesni medsebojni povezanosti. </p>
                  <p>»Z očetom je bilo življenje in delo lažje,« pravi Franci, »še naprej sem se
                     žrtvoval, da sva s skupnimi napori ohranila domačijo, da sva preživela mlajše
                     sestre, predvsem pa, da sva zaslužila denar za davke in dolgove. Misel na
                     šolanje, kar sem si tako želel, sem moral dokončno opustiti. Prevzel sem
                     prevozništvo s konji, kasneje sem postal avtoprevoznik. Oče mi je bil še vedno
                     v veliko oporo. ‘Veliko opravka boš imel z ljudmi. Vedno bodi z njimi v dobrih
                     odnosih. Ne podiraj za seboj mostov, ki si jih ustvaril.’ Opozarjal me je, da
                     se nisem preveč zadolžil, samo toliko, da bom lahko ‘čez videl’, drugače bom
                     težko našel izhod. Med prvimi avtoprevozniki v Ljubljani sem šel v Nemčijo
                     kupovat tovornjak. Očeta sem vzel s seboj. Znal je nemško in me tudi sicer ves
                     čas z nasveti podpiral.</p>
                  <p>Še preden sem se poročil, me je opominjal, naj ne hodim z dekleti samo za
                     zabavo. ‘Ne zabavaj se z dekletom, ne dajaj ji upanja, če se ne misliš z njo
                     poročiti!’ ‘Koder hodiš, vedno se obnašaj tako, kot da sem jaz navzoč.
                     Prepričan sem, da ne boš naredil napake.’ Oče je vedel, da ga spoštujem in da
                     cenim njegovo mnenje.« </p>
                  <p>Odraščajoče hčerke so se pričele šolati in oče je z veseljem spremljal njihove
                     z velikimi napori pridobljene uspehe, saj so podnevi garale na kmetiji, dolgo v
                     noč pa se neprespane in utrujene učile. Zato nič čudnega, da je enkrat Vida iz
                     srednje šole prinesla opomin, nezadostno oceno. Kaj bo rekel oče, ji bo
                     prepovedal hoditi v šolo? Sploh ne! Poklical jo je k sebi in vse, kar ji je
                     mislil povedati, strnil v eno samo rečenico: ‘Prav srečen je študent, če nima v
                     glavi slame cent!’ To je na Vido učinkovalo bolj kot katerakoli pridiga. Sram
                     jo je bilo pred očetom in obljubila je, da bo nezadostno oceno popravila, in
                     obljubo je tudi izpolnila. Žal pa oče za njene prečute noči ni vedel. </p>
                  <p>Užival je, kadar je zlasti v zimskih večerih poslušal dekleta, ko so mu
                     pripovedovala o vsem, kar so se učila, in se ob njih še sam izobraževal. Ko se
                     je Nada učila nemško deklamacijo, jo je hudomušno poslušal, nato pa prej in
                     boljše zdeklamiral kot ona. Križanke so ostale njegova velika ljubezen, ki je
                     prešla tudi na hčerke. Nosile so mu knjige iz knjižnice, z največjim veseljem
                     je šel z njimi na Vevče v kino, če je bil film zanimiv. Še vedno je ostal
                     ljubitelj gora in bil še v štiriinšestdesetem letu zadnjikrat na Triglavu. Z
                     mamo sta ob nedeljah in praznikih kolesarila po božjih poteh: bila sta pri
                     Mariji Tolažnici vseh žalostnih na Dobrovi, v Skaručni pri sv. Luciji, na Sveti
                     gori nad Litijo, v Tomišlju pri sv. Antonu. Med prvimi sta bila z mamo na
                     romanju v Rimu in Lurdu. </p>
                  <figure>
                     <graphic url="slike_z_43/z_43_21.png"/>
                     <head>Veliki četrtek 1975 v ljubljanski Stolnici – Ložar tretji z desne <name
                           type="author"/></head>
                  </figure>
                  <p>L. 1969 je Vida kupila avto. Neko nedeljsko jutro je oče šel čez dvorišče v
                     hlev in ga pogladil z roko: ‘No, Šimelj, kam gremo pa danes?’ Pa jih je Šimelj
                     pod Vidinim nadzorom ničkoliko nedelj popeljal na izlet, tudi v toplice, ker je
                     bil oče dober plavalec. Potem ko se je Vida poročila in si ustvarila svoj dom,
                     je prevzela skrb za očetove nedeljske izlete njegova dosmrtna spremljevalka
                     hčerka Malči. Ta se je na veliki četrtek l. 1980 prva soočila s tragično smrtjo
                     mame. Oče je smrt svoje žene sprejel zelo naravno: ‘Izgubil sem golobico,’ je
                     zamišljeno rekel in kot v tolažbo sebi še dodal, ‘saj bom šel kmalu za njo.’ To
                     svojo obljubo ženi je večkrat ponavljal. Dobro leto za tem, junija 1981 je na
                     Malčinih rokah mirno zaspal, do zadnjega pri zavesti in vnet za kakršenkoli
                     pogovor. Še na predvečer svoje smrti ji je govoril o prostozidarjih. </p>
               </div>
               <div type="div3">
                  <head>Blagor otroku, ki je imel takega očeta</head>
                  <p>»Ko sem prišel od vojakov in z veseljem poprijel za delo, mi je nekoč rekel:
                     ‘Zdaj se ti krepi tvoj karakter. Kakršnega si boš izoblikoval, tak boš ostal.
                     Vojna nas je ločila, ene na zmagovalce, druge na poražence. Odločiti se boš
                     moral, na katero stran boš stopil: na stran poražencev ali zmagovalcev. Srednje
                     poti ni. Vsak je rad zmagovalec, bodisi v športu ali v politiki. Lepo je
                     doživeti uspeh in zmago. Položaj premaganca pa je drugačen: človeka lahko
                     ukloni in stre, če ga ne zna pravilno sprejeti; če pa na poraz pravilno gleda
                     in ga sprejme, ostane človek značajen, ‘mož jeklen’, ki zna ohraniti svojo čast
                     in čast svojega naroda. Vztrajnost in pokončnost nas bo pripeljala do pravega
                     in dokončnega cilja.’</p>
                  <p>Velikokrat sem se spomnil tega očetovega nauka. Ko je hodil moj sin v osnovno
                     šolo, so gledali film o partizanih. ‘Ati, ali bi bil ti pri Nemcih ali pri
                     partizanih?’ me je doma vprašal. ‘Partizan ne bi mogel biti, ker vem, kaj
                     pomeni biti partizan.’ ‘Jaz bi pa bil,’ se je sin navduševal. ‘Ali bi ti mene
                     ustrelil?’ sem ga vprašal. Po kratkem razmisleku mi je odgovoril: ‘Veš kaj,
                     oči, jaz te ne bi, ampak tebe bi drugi.’ Več kot petdeset let gojimo ideologijo
                     zmagovalcev in poražencev in s tem ideološko razklanost svojega naroda. Moj oče
                     jo je presegel s tem, da je dostojanstveno sprejel in živel vlogo poraženca in
                     bil prav zato - zmagovalec! </p>
                  <p>Ko je bila obnova postopka za rehabilitacijo očeta, že v samostojni
                     demokratični Sloveniji, in sem bil klican za pričo, me je sodnica vprašala:
                     ‘Ogromno veste o medvojnem času v Bizoviku in okolici. Ali ste to vedeli že
                     takrat ali so vam to povedali drugi?’ ‘Dogodkov se zelo dobro spominjam, vendar
                     jih takrat nisem razumel. Šele kasneje, v razgovoru z očetom in z drugimi
                     sovaščani, se mi je počasi začelo jasniti in dobival sem odgovore na mnoga
                     vprašanja, ki so mi bila do takrat nerazumljiva,« sem pojasnil sodnici. ‘Zakaj
                     pa se vaš oče med vojno ni znal pravilno odločiti?’ me je vprašala na tem
                     postopku ‘pravilno’ usmerjena sodnica. Pa sem ji odgovoril: »Veste, to je pa
                     tako: L. 1988 med sojenjem četverici je tedanji predsednik predsedstva SR
                     Slovenije Janez Stanovnik na televiziji javno povedal: ‘Ni v moji moči, da bi
                     lahko pri Jugoslovanski ljudski armadi posredoval, naj sodi četverici civilno
                     in ne vojaško sodišče!’ Predsednik predsedstva ni mogel ukreniti ničesar v
                     mirnem, svobodnem času, pa naj bi bil med vojno in revolucijo odločal moj oče,
                     kmet in župan Bizovika! </p>
                  <p>Z očetom sva se ogromno pogovarjala, še med oranjem mu nisem dal miru. Oče je
                     do zadnjega rad politiziral in obujal spomine. Spraševal sem ga: ‘Zakaj svet
                     dopusti komunistično-teroristični sistem? Zakaj ne bi Amerikanci javno posegli
                     vmes?’ ‘Tudi če bi, ne bi dosegli zaželenega cilja. Komunistični sistem bi se
                     umaknil v ilegalo in iz ilegale ponovno pričel s terorizmom. Pa tudi sistem, ki
                     bi nasilno hotel zrušiti komunizem, bi prinesel teror. Ta sistem se bo zrušil
                     sam od sebe. Tisti, ki ga je postavil, ga bo tudi pomagal rušiti.’</p>
                  <p>Nikoli nisem pomislil, da oče napačno razmišlja. Deset let pred padcem
                     komunizma je napovedal njegov konec. Zgodilo se je, kot je predvideval. Dobil
                     sem potrditev, da je bil moj oče velik mislec. In velik človek.</p>
                  <figure>
                     <graphic url="slike_z_43/z_43_22.png"/>
                     <head>Bizoviški cerkveni pevski zbor – na levi Pavčič in Jakoš, prvi
                        komunistični žrtvi v Bizoviku <name type="author"/></head>
                  </figure>
                  <p>Predzadnji večer pred njegovo smrtjo, junija 1981 smo z voza metali seno na
                     podstreho senika. Poklicat me pride Malči, da me oče želi imeti. Ležal je na
                     divanu in težko dihal: ‘K nevihti se pripravlja. Lažje boste zadihali, ko se
                     zlije, sem ga bodril. ‘Ne, ne, zame to ne drži. Moja pot se bo končala. Še prej
                     ti hočem nekaj povedati: Vsem mojim nasprotnikom sem vse odpustil, kar so mi
                     hudega storili,’ mi je rekel. ‘Vem, vem, ata, že dobro.’ Iz mojega
                     pomirjajočega glasu je zaslutil, da sem njegovo izpoved vzel preveč zlahka.
                     ‘Ne, hočem, da ti to veš!’ mi je še enkrat, malo glasneje in razločneje
                     zatrdil. Šele zdaj sem doumel, da se oče pripravlja na smrt. Pristopil sem
                     bliže in mu prisluhnil: ‘Prišel sem do prepričanja, da ne bom dočakal spremembe
                     časov. Ti pa mogoče boš. Če pa je tudi ti ne boš, pripravljaj nanjo svojega
                     sina. Vedno se zavzemaj za svoje pravice.«</p>
                  <p>Čeprav sem bil takrat star petdeset let, nisem razumel pomena teh besed. Ob
                     naših političnih spremembah in že prej, ko sem zasledoval evropsko politiko,
                     sem se velikokrat nanje spomnil. </p>
                  <p>Še zdaj se večkrat zalotim, da si rečem: Kaj bi dal, ko bi mogel zdajle eno uro
                     govoriti z očetom! Kolikokrat po njegovi smrti sem se znašel v položaju, ko bi
                     ga rad vprašal za nasvet. Čedalje bolj ga spoštujem. Bil je duhovno zelo bogat.
                     Moj življenjski cilj je: svojega očeta hočem v vsem posnemati, da bom uspel v
                     življenju. Blagor otroku, ki je imel takega očeta!« je zaključil svojo pripoved
                     o njem sin Franci. </p>
                  <p>Ko sem poslušala in zapisovala pogovor sina in hčerk Franca Ložarja, lahko
                     dodam le: Blagor očetu, ki ima take otroke! Zanje bo vedno ostal najsvetlejša
                     podoba, ki jo bodo otroci o svojem očetu nosili v mislih in srcih do konca
                     življenja!</p>
               </div>
            </div>
         </div>
         <div type="div1">
            <head>Domobranske zgodbe</head>
            <div type="div2">
               <head>Na plan, slovenski domobran!</head>
               <docAuthor>Martin Globočnik</docAuthor>
               <div type="div3" subtype="intro">
                  <p>V ZDA je 1. avgusta 1999 obhajal 80–letnico svojega življenja prof. Martin
                     Globočnik. Rojen je bil v Poženku pri Cerkljah na Gorenjskem in se je v prvih
                     povojnih letih izselil kot politični emigrant v Ameriko, kjer je v novi
                     domovini preživel več kot polovico svojih let. Poznan je kot šolnik, profesor,
                     prosvetni in kulturni delavec. Svojo izobrazbeno pot je po osnovni šoli v
                     rojstnem kraju nadaljeval na učiteljišču v Ljubljani, nato pa je poučeval v
                     Mokronogu na Dolenjskem. </p>
                  <p>Svojo vojno zgodbo je opisal v pričujočem besedilu. </p>
                  <p>Po vojni je pribežal na Primorsko, kjer je devet let poučeval na zavezniški
                     šoli. Bil je učitelj in šolski upravitelj v Kobaridu. Na Tržaškem je poučeval
                     pri Sv. Ivanu v Trstu, na Opčinah in v Rojanu, kot profesor pa na nižji srednji
                     šoli in na trgovski akademiji. Leta 1955 se je z ženo izselil v ZDA, kjer je
                     nadaljeval s študijem. Postal je profesor latinščine na višji gimnaziji v
                     Litteltonu in Machbeufu v Denverju v Coloradu, kjer živi sedaj kot upokojenec. </p>
                  <p>Prof. Globočnik se odlikuje po svoji zavzetosti za prosvetno delo in kulturno
                     udejstvovanje, po organizacijski dinamičnosti in sposobnosti. Že kot študent in
                     mlad šolnik je bil amaterski igralec na domačih odrih, dejaven prosvetni
                     delavec, član dijaških in verskih združenj. Posebno vidno mesto je zavzemal pri
                     takratni Slovenski dijaški zvezi, sodeloval je pri raznih socialnih pobudah in
                     pri narodno obrambnem delu. Napisal je tudi nekaj črtic in esejev v tedanje
                     dijaške liste. </p>
                  <p>Svoje ljubiteljske sposobnosti je nadaljeval na Tržaškem. Sodeloval je na Radiu
                     Trst A, bil ustanovni član Radijskega odra, igral v okviru Slovenskega odra na
                     prireditvah na Repentabru, bil odbornik Slovenske prosvete ter pobudnik mnogih
                     šolskih prireditev in mladinskih počitniških letovanj. Napisal je učbenik
                     Računica za osnovne šole. V Denverju je kot dolgoletni poverjenik Latinskega
                     krožka dobil več uglednih priznanj. Prof. Globočnik se še vedno zanima za
                     dogajanje v Sloveniji ter je tesno povezan z njeno stvarnostjo. </p>
               </div>
               <div type="div3">
                  <p>Že v prvem razredu klasične gimnazije sem se naučil: HISTORIA MAGISTRA EST –
                        <emph>ZGODOVINA JE UČITELJICA</emph>. Poglejmo, če smo se res kaj
                     naučili.</p>
                  <p>Sem član tiste generacije, ki je bila rojena po prvi svetovni vojni. V
                     politično delo sem se vključil prek raznih organizacij. Volil nisem nikoli in
                     tudi nisem služil srbskemu kralju kot vojak. Spominjam se prepovedi in razpusta
                     orlovskih in Prosvetnih društev, prihoda kralja Aleksandra v Ljubljano,
                     konfinacije dr. A. Korošca, prepovedi njegove stranke SLS. V Ljubljani sem
                     često sodeloval pri raznih demonstracijah proti Živkoviæevemu režimu. Nosil sem
                     hude buške in batine, ko so nas policaji tepli ali razganjali z brizgalno.
                     Udeležil sem se Evharističnega kongresa na Stadionu, kamor so prinesli v dolgi
                     procesiji Brezjansko Marijo. Spominjam se, da smo postavljali evharistične
                     križe. Udeležil sem se Kongresa Kristusa Kralja in Pax Romane, kjer sem tudi
                     sodeloval.</p>
                  <p>V politično življenje, ki sem ga vedno razumel kot služenje, me je vpeljal dr.
                     L. EHRLICH, ko mi je l. 1936 zaupal nalogo, da na učiteljišču organiziram
                     krožek Slovenske dijaške zveze. To sem tudi storil in krožek vodil do l. 1941,
                     ko sem postal učitelj v Mokronogu. Z dr. EHRLICHOM sva se trudila, da bi v
                     Ljubljani sezidali SLOMŠKOV DOM za učiteljiščnike. Slovenska ministra dr. A.
                     Korošec in dr. M. Krek sta spoznala nujnost zidave tega doma in sta dala nalogo
                     Kmečki zvezi ter banu Natlačenu, da so to uredili. L. 1938 je bil na vrtu
                     Marijanišča SLOMŠKOV DOM sezidan. Za šolsko leto 1938/39 so že sprejeli prve
                     stanovalce. Med njimi so bili poznejši mučenci: JOŽE DRINOVEC, IVAN PALČIČ in
                     VINKO MRAVLJE.</p>
                  <p>Ni dvoma, da je takratno politično življenje vodila Slovenska ljudska stranka.
                     Dr. A. Korošec je bil nesporni politični voditelj slovenskega naroda. Le škoda,
                     da si ni prizadeval, da bi se Dravska banovina imenovala Slovenija, da ni vrnil
                     imena Orli slovenskim telovadnim društvom in da niso uradno uporabljali
                     slovenske zastave; saj smo jo vseeno.</p>
                  <p>Nikakor mi ni bilo ljubo, da so se v »katoliškem taboru« tri skupine med seboj
                     sprle: zarjani, stražarji, mladci. Kocbekova skupina – zarjani – je prva
                     naredila razdor. Leta 1942 so se z dolomitsko izjavo udinjali partiji. Zarjani
                     so razen Marnove skupine sodelovali s komunisti. Skupina Tomčevih mladcev se ni
                     hotela ukvarjati s političnimi vprašanji, domobranstvu pa je dala več mučencev:
                     Mravljeta, Kiklja, Grozdeta. Ehrlichovi stražarji pa so bili odločni prvoborci
                     proti komunizmu. Sam voditelj dr. L. Ehrlich je postal mučenec in z njim več
                     drugih. Ehrlichova ideja o Višarski Sloveniji je najbolj daljnovidna ideja v
                     dobi revolucije in slovenske osamosvojitve.</p>
                  <p>Marca 1941 sem nastopil službo učitelja v Mokronogu. Znano je, kaj se je 27.
                     marca 1941 zgodilo v Beogradu. Srbski general Simoviæ je z nekaj oficirji
                     naredil puč. Odstavil je vlado in postavil mladoletnega kralja Petra za
                     vladarja. Angleži so srbske generale pohvalili; kaj se bo zgodilo z državo, jim
                     ni bilo mar. Mokronoški tržani se za dogodek tega dne niso zmenili. Takole sem
                     ocenil politične razmere v občini. Okoličani, ki so bili povečini kmetje, so
                     vedno volili SLS. Imeli so zelo razgibano življenje v Prosvetnem društvu.
                     Tržani in predvsem uradniki pa so bili liberalni in so volili JNS – Živkoviæa.
                     Komunisti so bili v manjšini, a zelo dejavni. Vodili so jih sodnik S. Modic,
                     študenta zagrebške univerze N. Majcen in J. Grahek.</p>
                  <p>Slovenija je bila na cvetno nedeljo 6. aprila 1941 napadena od Nemcev in
                     Italijanov in razdeljena med tri sovražnike: Nemčijo, Italijo in Madžarsko.
                     Voditelji vseh političnih strank in gibanj so se kmalu začeli pogovarjati o
                     načinu, kako se zadržati do zavojevalcev in kako se pripraviti na osvoboditev.
                     Zdi se mi, da je bila najmočnejša med njimi Slovenska zaveza. Povabljena je
                     bila tudi komunistična partija (KPS). Od vseh je le komunistična partija
                     odklonila sodelovanje, sami pa so takoj organizirali Protiimperialistično
                     fronto.</p>
                  <p>V Mokronog je prišel bataljon jugoslovanskih vojakov za zvezo. Na vozovih, ki
                     so jih vlekli konji in tudi voli, so imeli telefonske in radijske aparate ter
                     drug material. Ko so se desetega aprila razbežali, so vse to dobili Nemci, ki
                     so prišli dva dni za tem. Šolskega pouka seveda nismo imeli vse do srede maja,
                     ko so Nemce zamenjali Italijani in je Ljubljanska pokrajina postala del
                     italijanskega cesarstva.</p>
                  <p>Na velikonočni ponedeljek 14. aprila 1941 je komunistična trojka Modic, Majcen,
                     Grahek organizirala veliko parado v pozdrav Nemcem. Vsaka hiša je morala
                     obesiti nemško zastavo in v vsaki vasi so postavili mlaje. Ne smemo pozabiti,
                     da sta Hitler in Stalin podpisala prijateljsko pogodbo. Modic je brž dobil
                     zvezo z nemško komando in so skupno hodili na večerje k tovarnarju Kalinu. Če
                     pa je kdo od tržanov bil prijatelj z Nemci, so ga že obsodili kolaboracije.</p>
                  <p>V Mokronog je začelo prihajati veliko beguncev iz Štajerske. Predvsem so to
                     bili sorodniki domačinov. Vsi so dobili v mokronoški občini zatočišče in
                     podporo.</p>
                  <p>V maju so Nemce zamenjali Italijani. Tedaj ni bilo nobenih parad. Italijani
                     niso imeli z Rusi nobenih pogodb. Toda Modic je hitro dobil zveze s fašisti in
                     spet so imeli večerje pri tovarnarju Kalinu.</p>
                  <p>Ko je Nemčija napadla Sovjetsko zvezo, so komunisti takoj začeli zbirati denar
                     in siliti fante v gozd med partizane. Posrečilo se jim je ujeti v svoje mreže
                     nekaj fantov in deklet, ki so bili včasih delavni v Prosvetnem društvu.</p>
                  <p>A tudi Slovenska zaveza ni mirovala. Imeli smo po vseh vaseh zaupnike, ki smo
                     jih obveščali od ust do ust. Vojaškega organiziranja še ni bilo treba. Kar
                     hitro se je fara oziroma občina delila na bele in rdeče, oziroma na komuniste
                     in protikomuniste.</p>
                  <p>Naj takoj razčistimo pojme, saj je še danes veliko napačnega tolmačenja.</p>
                  <p>Pri partizanih so bili prostovoljci predvsem organizirani komunisti, skrivači
                     pred Italijani ali Nemci, in prisilno mobilizirani. Pravi obraz partizanstva
                     razkrivajo Črne bukve, obraz svetovnega komunizma, kominterne pa Črna knjiga
                     komunizma.</p>
                  <p>Pa pojdimo od začetka. Zadnji dan šolskega pouka v juniju 1942 je Nace Majcen z
                     okna svoje sobe, ki ni daleč od šole, streljal name. Po kolenih in trebuhu sem
                     se med žitom priplazil do doma. Pri Heferletovih, kjer sem stanoval, so mi
                     odsvetovali, da bi to naznanil karabinjerjem. Pri njih je stanoval tudi sodnik
                     Modic.</p>
                  <p>Julija 1942 so me fašisti aretirali in odpeljali v zapor. Od tam pa v Trebnje,
                     kjer sem bil dva tedna zaprt v Prosvetnem domu. Ko sem fašista vprašal, zakaj
                     so me zaprli, je odgovoril: Dobili smo povelje. V Trebnjem se nas je nabralo že
                     precej. Peljali so nas v Novo mesto v sodnijske zapore. Vsi učitelji in
                     profesorji smo bili v isti sobi. Tu smo bili mesec dni. Bilo je čudno ozračje.
                     Bili smo ljudje istega poklica, različne starosti in seveda različnih nazorov.
                     Bile so tri skupine: protikomunisti, komunisti in neopredeljeni obotavljavci.
                     Skoraj nikoli ni bilo navdušenih pogovorov ali debat. Ko je v sobo pricurljala
                     vest o novem umoru, si takoj slišal opravičilo komunistov: nekaj je moral
                     storiti; žrtve morajo biti. Moram priznati, da je bila moja skupina
                     najšibkejša. Takoj so nas utišali, če smo izrazili svoje mnenje. Potem ga nismo
                     več glasno izražali.</p>
                  <p>Ko se nas je nabralo kakih petdeset, so nas z vlakom peljali v koncentracijsko
                     taborišče Monigo pri Trevisu. Ko smo izstopili z vlaka, nas je obkolila
                     fašistična mladež in vpila: banditi, sciavi ...</p>
                  <p>Prav v isto taborišče so zavezniki leta 1945 pripeljali civilne begunce s
                     Koroškega.</p>
                  <p>Življenje v takem taborišču mnogi bralci poznajo. Zanimivo je to, da so v vseh
                     taboriščih dobili in imeli »komando« komunisti. Velikokrat sem premišljeval,
                     zakaj ravnajo Italijani z nami kot s sužnji. Prišel sem do spoznanja, da je v
                     vsakem Italijanu, tudi šolanem, nekaj Mussolinijevega patološkega značaja.
                     Nihče se noče naučiti našega jezika, obnašajo se do nas s cesarsko
                     vzvišenostjo, v resnici pa se Slovanov bojijo. Taboriščnega življenja je bilo
                     zame konec okoli sv. Jožefa 1943.</p>
                  <p>Spet sem bil v Mokronogu in Heferletovi so me radi sprejeli. Medtem se je
                     precej spremenilo. Ustanovili so vaško stražo.</p>
                  <p>Nace Majcen se je ustrelil, ker se je njegovo dekle spečalo z Italijani. Bila
                     je sestra partijca Grahka. Le sodnik Modic je ostal isti. Delal je za partijo
                     in hodil s fašisti na večerje h Kalinu.</p>
                  <p>Poveljnik vaške straže me je vprašal, če bi šel k njim. Odgovoril sem, da lahko
                     kot civilist več storim, ker nimam nobenih vojaških izkušenj.</p>
                  <p>S prvim septembrom smo pričeli novo šolsko leto. Učencev je bilo veliko manj,
                     ker iz vasi niso več hodili v Mokronog. Osmi september je bil šolski praznik.
                     Zjutraj smo imeli šolsko mašo, po maši pa smo zvedeli, da je Italija položila
                     orožje. Italijanski vojaki so se hitro umaknili v Novo mesto. Zvedeli smo, da
                     se je s komandantom fašistov odpeljal tudi sodnik Modic, eden vodilnih
                     komunistov.</p>
                  <p>Tudi vaške straže so se skupaj s Šentruperčani umaknile v Zameško pri
                     Kostanjevici, kjer jih je sprejel Vuk Rupnik. To je bil začetek novomeške
                     domobranske skupine.</p>
                  <p>V Mokronogu smo za nekaj dni ostali brez vojaške oblasti. V soboto, 11.
                     septembra 1943, se pripelje četa partizanov: komanda mesta. Takoj so objavili,
                     da so sedaj oni oblast in da se morajo vsi moški javiti na občini.</p>
                  <p>Precej v strahu, a v zaupanju v božjo pomoč sem se javil na komandi mesta.
                     Partizan, ki me je sprejel, ni bil domačin. Bil je dokaj prijazen in ni veliko
                     spraševal. Zapisal je moje podatke in mi dal nalogo, da za naslednji dan,
                     nedeljo, skličem šoloobvezne otroke. Dal mi je celo dovolilnico, da hodim po
                     vaseh in raznašam oglas. Terenci mi morajo pomagati. Ko smo se v nedeljo zbrali
                     na določenem kraju, me je že čakal drug partizan s pozivom, da sem mobiliziran
                     in se moram javiti na komandi Gubčeve brigade. Kolona bo odšla iz trga ob
                     šestih zvečer.</p>
                  <p>V nahrbtnik sem naložil nekaj perila, si obul gojzarice in po večerji odšel na
                     trg. Zbralo se je kakih štirideset mladih moških. Nekaj sem jih poznal. Vsi smo
                     bili precej zaskrbljeni. Ob določeni uri so prišli partizani in ukazali odhod.
                     Korakali smo po Lakenški dolini, skozi Škocjan, Belo Cerkev in proti jutru smo
                     prišli v Mokro Polje, kjer je bila komanda brigade. Ko so nas zbudili, so nas
                     nagnali v pisarno na razpored. Ko sem prišel v pisarno, sem povedal, da sem
                     učitelj, da nisem služil vojske in da z orožjem ne znam ravnati. Znam pa
                     kuhati, in če hočejo uporabiti moje zmožnosti, naj me zaposlijo v kuhinji.
                     Poslušali so me in poslali h kuharjem. Prav tako sta prišla k pratežu moja
                     prijatelja Jože Hrovatič ter Slavko Kovačič.</p>
                  <p>Z brigado, v kateri je imel nekoč oblast Nace Majcen, krvnik in strah Mirenske
                     doline, smo prepešačili Gorjance po dolgem in počez, od Suhorja do Sosičev na
                     Hrvaškem, od 15. septembra do 5. novembra 1943. Zadnja vas, v kateri smo bili,
                     je Javorovica nad Pleterji. Ves ta čas brigada ni niti enkrat napadla Nemcev.
                     Tudi jih ni zadrževala, ko so iz Hrvaške čez Kostanjevico prodirali proti
                     Novemu mestu. Ves ta čas jim je šlo za utrditev oblasti in za ustrahovanje
                     slovenskih protikomunistov. Ničesar nismo vedeli o Turjaku, Grčaricah, Kočevju
                     in da je general Rupnik postal vrhovni poveljnik domobrancev. Na Gorjancih sem
                     slučajno dobil listič v slovenščini in nemščini, ki so ga metale štuke, s
                     pozivom, naj se partizani pridružijo domobrancem za varovanje življenja in
                     domov pred komunisti.</p>
                  <p>Na vernih duš dan se nam je osmim Mokronožanom posrečilo zbežati. Po mnogih
                     težavah smo se konec novembra spet našli v delavskem taborišču v Brežicah. Tu
                     smo delali na poljih domačinov, ki so jih Nemci izselili. Ker je bila že pozna
                     jesen in ni bilo več dela, so nas Nemci odpeljali v zbirno taborišče Libenau v
                     Gradcu.</p>
                  <figure>
                     <graphic url="slike_z_43/z_43_23.png"/>
                     <head>Domobranska parada, december 1943 <name type="author"/></head>
                  </figure>
                  <p>V tem taborišču so bili ljudje vseh narodnosti, morda tisoč ali pa še več. Ko
                     so nas in našo obleko razkužili, nas popisali in nam dali nekakšno legitimacijo
                     s sliko, so nas dali na voljo Delavskemu uradu – Arbeitsamt. Razna podjetja so
                     iskala delavce. Poslušal sem predstavnike raznih podjetij. Mene so prosili
                     Mokronožani, da sem bil njihov tolmač in voditelj. Najbolj mi je ugajal
                     predstavnik podjetja Terag-Asdag, ki je rabil trideset delavcev, da bi kopali
                     zaklonišče za oficirsko šolo v Martinsdorfu, kakih 30 km od Gradca. Razložil
                     sem Mokronožanom, kar sem slišal in povedal svoje mnenje, da mi to najbolj
                     ugaja. Strinjali so se z menoj. Poiskal sem predstavnika podjetja in mu
                     obljubil, da bi moja skupina šla z njim. Počakal je, da se je nabralo trideset
                     delavcev. Tudi jaz sem mu pomagal, ker so bili tam Srbi, Hrvati, Čehi in
                     Italijani. Ko jih je dobil dovolj, se je predstavnik Terag-Asdag dogovoril z
                     Arbeitsamtom in upravo taborišča, da so nas izročili njemu. Ne vem več
                     njegovega imena, vem pa, da je bil gestapovec.</p>
                  <p>Ko je bilo vse urejeno, nas je zapeljal v barako, kjer bomo živeli. Kmalu je
                     prišel tudi preddelavec podjetja Mayer, ki nam je odkazal delo. Ko sva se
                     predstavila drug drugemu, je povedal, da je bil med prvo vojno v Ljubljani in
                     da ima lepe spomine. Določil je dnevni red. On je bil odgovoren za nas in bi
                     moral biti z nami v baraki. Raje pa je postavil mene za odgovornega v baraki in
                     za tolmača. Za pomočnika sem si izbral J. Hrovatiča. Povedal je, da bomo hrano
                     dobivali v gradu, ki je vrh hriba, ponjo pa bomo hodili sami. Za zvečer nas je
                     povabil na večerjo na grad, kjer nam je lastnik podjetja Werner pojasnil, kje
                     in kaj bomo delali. Med večerjo, ki je bila okusna in obilna, nam je Werner
                     razložil, da je njegovo podjetje prevzelo delo za izkop zaklonišča za oficirsko
                     šolo, ki je v gradu. Dobili bomo obleko, hrano, dodatne karte in tudi plačo.
                     Zdi se mi, da je bilo to v začetku decembra 1943. Delali smo šest dni v tednu
                     po osem ur v dveh skupinah, marca 1944 pa celo v treh skupinah. Proti koncu
                     maja smo delo zaključili, dober mesec prej, kot so pričakovali. Zdaj so nas
                     nameravali poslati v središče Gradca, da bi tam pod gradom kopali novo
                     zaklonišče. Med pogovori sem Slovencem izrazil svojo skrb, kajti zavezniki so
                     že skoraj dnevno bombardirali Gradec. Osem se nas je odločilo, da bomo ušli in
                     se vrnili v Slovenijo. Zvedeli smo, da je v Sloveniji vedno več domobranskih
                     postojank.</p>
                  <p>Mene so določili, da naredim načrt za beg. Zadnjo soboto v maju 1944 smo se
                     odpeljali z vlakom iz Gradca proti Mariboru in Zidanemu mostu. Od tam smo
                     prekoračili mejo med Nemčijo in Italijo in v zgodnjih jutranjih urah prišli na
                     Veliki Cirnik. Tu je bilo doma šest fantov, Hrovatič in jaz pa sva odšla v
                     Mokronog. Hrovatič je bil tu doma. Skrivala sva se le nekaj dni. Spoznala sva,
                     da ni varno; zato sva odšla na domobransko postojanko v Tržišče in prosila za
                     zaščito. Komandant nama je svetoval, naj greva v Novo mesto, ker v Tržišču ne
                     moreva ostati.</p>
                  <p>V Novem mestu sva se vpisala k domobrancem. Jože Hrovatič je šel nazaj v
                     Tržišče, kjer je bil v pisarni do 7. maja, ko je četa z drugimi novomeškimi
                     domobranci odšla v Radeče.</p>
                  <p>Bilo je junija 1944. Premislil sem svojo prehojeno pot. Bil sem skoraj
                     petindvajset let star. Pet let sem po Ehrlichovih navodilih vodil in se
                     razdajal za Slovensko dijaško zvezo, Slomškov dom za učiteljiščnike je bil
                     sezidan in so že sprejeli nekaj kmečkih fantov, v Lichtenturnovem zavodu pa
                     nekaj kmečkih deklet. Z božjo pomočjo sem preživel partizanstvo po Gorjancih,
                     šest mesecev v delavskem taborišču v Gradcu, od koder nas je osem ušlo, in zdaj
                     bom postal domobranec, da bom po svojih močeh v Kristusovi fronti, kot je rekel
                     škof Jeglič, služil narodu.</p>
                  <p>Poveljnik novomeških domobrancev polkovnik R. Ferenčak me je poslal na Grm,
                     kjer sem v pisarni vodil vse, kar je bilo potrebno za organiziranje novomeškega
                     udarnega bataljona. Ko je bilo to delo končano, sem v avgustu postal prosvetar
                     pri dr. Blatniku. Oktobra 1944 sem bil poslan v štirideseto četo v Bršljin. Ta
                     se je novembra premestila k Sv. Ani nad Mirno Pečjo. Varovali smo železniško
                     progo in glavno cesto Novo mesto–Trebnje. Kot prosvetar v četi sem vojakom
                     razlagal cilje domobranstva. Vsako nedeljo po maši v Mirni Peči sem imel govore
                     o domobranski ideji, ki je zajeta v geslu BOG–NAROD–DOMOVINA. Na prošnjo
                     šolskega nadzornika Skeleta sem obiskal tudi več šol na domobranskem ozemlju
                     ter učiteljstvu in otrokom govoril o domobranstvu. Prav tako sem s patrolami
                     nosil domobranske časopise na partizansko ozemlje: Trebelno, Hmeljnik,
                     Globočec.</p>
                  <p>Na velikonočno nedeljo 1945 sem poslušalcem pred cerkvijo v Mirni Peči govoril
                     in voščil velikonočno upanje – vstajenje in izrazil željo, da bi rad obiskal
                     vse ranjence v bolnicah v Ljubljani in Novem mestu ter jim nesel velikonočni
                     žegen. Za obisk sem določil zadnji teden v aprilu. Starši in svojci so prinesli
                     veliko žegna: potice, klobase, vino. V Kandijo sva nesla žegen z Misjakom, ki
                     je bil v štirideseti četi vodja pisarne. V Ljubljano smo se peljali z
                     zapravljivčkom: komandir čete Mihevc, narednik Misjak in prosvetar Globočnik. V
                     nedeljo, 30. aprila 1945, smo odšli in v četrtek, 3. maja 1945, smo prišli
                     nazaj v četo. V Ljubljani sem obiskal vse naše ranjence. V Splošni bolnici, v
                     Vojaški bolnici in na Studencu. Slišal sem vse mogoče govorice: o Hitlerjevi
                     smrti, o napredovanju partizanov, o premiku srbskih četnikov. Ni se našel
                     voditelj, ki bi z vso to množico domobrancev in četnikov zaustavil partizane na
                     slovenskem ozemlju. Zato smo sklenili, da se čimprej vrnemo v četo in čakamo na
                     razplet dogodkov.</p>
                  <p>V soboto smo v Slovencu brali o dogodkih na Taboru in o razglasitvi Svobodne
                     Slovenije. V nedeljo, 6. maja 1945, sem imel po jutranji maši v Mirni Peči
                     navdušujoč govor o slovenstvu in domobranstvu. Ljudje so veseli šli na domove
                     in izobešali slovenske zastave brez zvezde. Okoli poldneva istega dne pa so
                     telefonirali s poveljstva v Novem mestu, da se moramo umakniti. Nobenih točnih
                     navodil – ne zakaj, kako in kam; le da je še isti dan treba postojanko
                     zapustiti. Moral sem v vasi, da sem sporočil ukaz. Si morete misliti, kaj so
                     delali terenci, ko so po vaseh nadzirali dogajanje. Hitel sem nazaj v četo, da
                     sem se sam pripravil na odhod. Zanimivo je, da so vsi tisti, ki so bili k
                     domobrancem poslani kot špijoni, na hitro izginili iz čete.</p>
                  <p>Seznama, kdo je šel na pot, nismo imeli, ker smo vse zažgali. Verjetno je bilo
                     isto v drugih četah. Okoli pete ure popoldne smo odrinili od Sv. Ane nad Mirno
                     Pečjo. Prvo zbirališče je bilo Mokronog. Tam so se vse čete pomešale in nihče
                     ni imel več potrebnega nadzora. Bila je že noč. Tu sem zadnjikrat videl Jožeta
                     Hrovatiča in njegovega nečaka Janeza Krumbergarja. Pripravili smo se, da
                     prenočimo v Mokronogu, a dobili smo ukaz, da gremo na Mirno. Začel sem resno
                     dvomiti v vodstvo. Iskal sem dr. Blatnika, da bi mi pojasnil dogodke, a ga
                     nisem našel. Domobrancem, ki so me spraševali, kaj se dogaja, sem skušal
                     odgovoriti, kar sem vedel, a sem moral priznati, da ne vem nič več kot oni.
                     Naslednje jutro se je vila dolga kolona novomeških domobrancev z nekaj vozmi po
                     dolini Tihaboj proti Kumu. V Podkumu smo spet prenočili in 8. maja nadaljevali
                     pot proti Radečam. Zvedeli smo, da je Nemčija položila orožje. V dolini reke
                     Sopota smo prespali in 9. maja zjutraj me je poiskal dr. Blatnik in sporočil
                     ukaz poveljnika novomeških domobrancev: Domobranstvo kot vojaška enota je
                     razpuščeno. Vsak naj naredi po svoji pameti in vesti. Tisti, ki hočejo bežati
                     na Koroško, kjer so Angleži, naj se zberejo opoldne pred cerkvijo v Radečah.
                     Imel sem veliko vprašanj, a dr. Blatnik ni hotel poslušati. Tako se je končal
                     »Hej, tretji maj!«</p>
                  <p>Blatnikovo obvestilo sem posredoval domobrancem naše čete. Pretreslo me je.
                     Najprej sem bil razočaran. Šel sem proč od ljudi in se razjokal. Občutil sem,
                     da sem izdan, oropan in osamljen, daleč proč od svojcev, na katere bi se lahko
                     obrnil za pomoč. Potem ko je pamet odrinila čustvo, sem se obvladal. Imej vero,
                     mi je ukazala pamet. Zaupaj v Boga. Nihče ni skušan čez svoje zmožnosti.
                     Premislil sem položaj in odločil: domobranec sem. Ne bom bežal za Nemci na
                     Koroško. Vse je negotovo. Počakal bom, da se razjasni. Začel sem iskreno moliti
                     in sem se pomiril. Kmalu sta prišla do mene dva domobranca. Nista bila iz moje
                     čete, a sem ju poznal, ker sta bila doma blizu Mirne Peči. Bila sta Tone in
                     France Kastelic. Tone me je nagovoril: »Kakšen nasvet imate? Kaj naj storimo?«
                     Rekel sem: »Ne morem odločati za druge, toda jaz ne grem na Koroško.
                     Premišljujem, kako bi prišel k svojcem na Gorenjsko. Tukaj sem tujec.« Tone me
                     je povabil: »Lahko greste z nama. Imamo precejšnje posestvo in se bomo lahko
                     skupaj skrivali.« Spoznal sem, da sta govorila iskreno in tako smo postali
                     domobranski skrivači. Ni mi treba razlagati težav, skrbi, strahu, nevarnosti.
                     Vrnili smo se v bližino Mirne Peči in čakali na razjasnitev. To skrivanje se je
                     vleklo štiri mesece. Spočetka smo bili precej pogumni in smo se večkrat družili
                     z drugimi skrivači, se spodbujali in pogovarjali. Toda to ni trajalo dolgo.
                     Partizani so bili zmagovalci in so to takoj pokazali. Prinesli so nam izvod
                     Slovenskega poročevalca, v katerem je neki pisatelj Seliškar pokazal svojo
                     literarno moč in opisal, kako je treba ravnati z izdajalci. Treba je vse
                     pokončati in iztrebiti. Nabrusimo kose, so peli pijani zmagovalci. Zamenjali so
                     denar in uvedli obvezno oddajo žita, mleka in živine. Da bi se pokazali
                     velikodušne, so razglasili amnestijo.</p>
                  <p>Pomlad je bila zelo lepa. Delo na polju in v vinogradih je čakalo na delavce.
                     Skrivače so svojci na prigovarjanje terencev začeli izvabljati, da so se
                     javili. Nikogar ni bilo nazaj. Ko so terence vprašali, kje da so, je bil
                     odgovor: poslali so jih na delo. Neprestano sem svaril: Komunizem gradi na
                     laži, jaz jim ne zaupam in ne verjamem. Zvedeli smo za usodo vrnjenih
                     domobrancev. Ali se vam ne zdi čudno: mi v gozdu smo zvedeli za usodo
                     domobrancev, minister Kocbek pa o tem ni nič vedel, vsaj tako je dolgo trdil.
                     Mi trije smo bili trdno odločeni, da se ne javimo. Tedni so tekli in že je bil
                     tu avgust. Naj povem, kako smo se pripravljali na smrt. Tudi to, poleg hrane in
                     varnosti, je bila vsak dan naša skrb. Redno smo molili rožni venec in druge
                     molitve. Stiški pater, ki je hodil ob nedeljah v Mirno Peč maševat, se je ob
                     sobotah ustavil na dogovorjenem kraju, nas spovedal in v nedeljo nam je po
                     Kastelčevi mami poslal hostije v gozd.</p>
                  <p>Neko soboto v avgustu je prišel v naš bunker v gozdu Kastelčev brat Jože, ki je
                     bil v Ljubljani na policiji. Kako se je izvil iz komunističnega primeža, ne
                     vem. Prinesel nam je precej zasnesljivih novic. Vrnjene domobrance brez sodne
                     razprave na skrivaj množično pobijajo. Kje, je tajnost. Isto delajo s skrivači,
                     ki se javijo. Nekaterim skrivačem se je posrečilo pobegniti čez hribe v Gorico,
                     kjer so zavezniki. Partizani so se morali umakniti iz Trsta, kjer so vladali
                     kak mesec. Prosil sem ga, da je navezal stike z mojimi prijatelji v Ljubljani.
                     Moj načrt je bil, da bi se najprej umaknil v Ljubljano in potem v svoj rojstni
                     kraj. Bal sem se, da bi zaradi mene trpeli Kastelčevi, če bi me partizani
                     odkrili ali ujeli. Konec avgusta se mi je posrečilo priti v Ljubljano. Iz
                     Ljubljane sem sporočil sestri, da bi rad prišel domov. Sporočila mi je: »Bodi
                     previden, ker so te že iskali.« Tudi ta pot se je zaprla. Kadar je stiska
                     največja, je božja pomoč najbližja.</p>
                  <p>S Kodeljevega je neka trgovka že začela hoditi v Trst po razno blago. Vozila se
                     je z vlakom. Obenem je pomagala domobrancem, ki so bili dovolj pogumni, da so
                     bežali z vlakom v Trst. Tudi jaz sem se opogumil. Gospa je zame kupila
                     vozovnico. Dala mi je tudi uniformo partizanskega majorja z medaljami. V
                     nedeljo, 1. septembra 1945, na angelsko nedeljo, sem se poslovil od ljubljene
                     družine, ki me je v Ljubljani nekaj dni skrivala, in se z gospo trgovko
                     zapeljal v Trst.</p>
                  <p>Že pred odhodom vlaka sem moral pokazati veliko mero iznajdljivosti. Ko sem
                     prišel na postajo, mi je železničar pogledal vozovnico in jo preščipnil. Tedaj
                     sem zagledal daleč spredaj partizansko patrolo; tudi jaz sem bil v uniformi. Za
                     hip sem se zdrznil, a sem takoj odhitel na levo, kjer je bila prtljaga. Ukazal
                     sem: Poiščite prtljago majorja Kosa. Seveda so takoj hiteli iskat. Ko sem
                     videl, da je pot na peron prosta, sem pohitel na vlak proti Trstu. Ko sem se
                     prepričal, da je pravi, sem skočil v vagon in se skril v kot. Kmalu sem
                     zaslišal vpitje in žvižganje. Tedaj pa je na srečo prišla velika skupina deklet
                     in fantov. Nosili so razno orodje: lopate, krampe, vile. Bili so zelo glasni.
                     Začel sem jih spraševati in sem zvedel, da gredo na udarniško delo v Borovnico.
                     Del mosta je bil porušen, zato ga je treba popraviti. Ko sem dobil dovolj
                     informacij o tržaškem vlaku, sem jih začel spodbujati k množičnemu delu. Tako
                     smo prišli v Borovnico. »Udarniki« so mi pokazali pot do tržaškega vlaka, ki je
                     bil že pripravljen.</p>
                  <p>Takoj sem šel v vagon. Kmalu je prišla tudi gospa trgovka. Pozdravila sva se le
                     z očmi in priklonom glave. Sedla je proč od mene. Nabralo se je nekaj potnikov.
                     V Postojni so priklopili še nekaj vagonov. Med Divačo in Sežano so prišli v
                     vagon trije mladi partizani, vojaška kontrola. Vsakega so vprašali za potno
                     dovoljenje in legitimacijo. Ko so prišli do mene, so me najprej zbudili, ker
                     sem simuliral spanje. »Tovariš major, dovolilnico prosim,« reče partizan. Jaz
                     pa zavpijem z močnim ukazovalnim glasom: »Pozor!« Seveda so vsi trije
                     zaropotali in stopili v pozor. Potem sem jih nahrulil, da si upajo legitimirati
                     narodnega heroja Gubčeve brigade. »Izginite!« In res so šli in imel sem mir
                     pred njimi. Potniki so bili vznemirjeni, a jaz se nisem zmenil. V Sežani sem
                     šel v kolodvorsko stranišče, tam sem pustil partizanskega majorja in postal
                     civilist. Tu so pregledovali Angleži. Ko je angleška patrola vse pregledala in
                     izstopila z vlaka, sem skočil na vlak, ki se je začel premikati. Tako sem
                     prišel okoli poldneva v Trst.</p>
                  <p>V Trstu je bilo, kot bi prišel z dežja pod kap. Res, da so bili tam zavezniki,
                     a na tihem so še vedno gospodarili komunisti. Gospa trgovka me je napotila k
                     neki Kraševki na Via Roma. Pri njej sem bil do 8. septembra. Takrat je prišel k
                     tej Kraševki dr. Savelli iz taborišča Monigo. Naslednji dan me je peljal v
                     Udine, da sem se prijavil kot D. P. (begunec).</p>
                  <p>Dali so mi legitimacijo Displaced Person s številko in s to sem potoval iz
                     taborišča v taborišče. Bil sem v Padovi, Bologni, Fermu, a obstal sem v
                     Riccioneju. Zanimivo je, kako pota božje pomoči vse uravnajo. Ko sem se v
                     pisarni taborišča prijavil, sem srečal tam g. Ferenčaka, ki me je pred dobrim
                     letom v Novem mestu sprejel k domobrancem. Opisal sem mu dogodek, a je dejal,
                     da se ne spominja. V tem taborišču je bilo precej primorskih rojakov z otroki.
                     Kmalu sem organiziral slovensko šolo. Gospa Železnikova je imela otroški vrtec,
                     jaz 1., 2. in 3. razred, g. Lenščak pa 4., 5. in starejše.</p>
                  <p>V tem taborišču so se ustavili tudi člani Narodnega odbora: M. Zajec, Bevc,
                     Špindler, Jelenc in kapetan Tomic. Imeli smo zanimivo debato pod geslom: Hej,
                     tretji maj!</p>
                  <p>Ker tretjega maja 1945 nisem bil na Taboru, sem o tem zborovanju zvedel le, kar
                     sem bral v Slovencu. Zato sem pazljivo poslušal. Glavni namen zborovanja 3.
                     maja na Taboru je bil: odstaviti generala Rupnika kot poveljnika domobrancev,
                     zamenjati ime v Slovenska narodna vojska, odvzeti oblast predsedniku Rupniku in
                     jo dati srbskemu kralju. Na to zborovanje so povabili vse politike, ki so si
                     upali priti iz skrivališč. Tudi škof Rožman je prišel. Naša debata je bila zelo
                     živahna, saj so bili tam sodelavci časnika Slovenski dom, ki je bil vedno zelo
                     kritičen do Narodnega odbora.</p>
                  <p>Predsednik taboriščnega odbora je bil prof. Jože Kessler. Jaz sem se ob
                     poučevanju v šoli zanimal za prosvetno življenje. Z gospo Emo Kesslerjevo smo
                     priredili več iger, miklavževanje in božičnico. Živeli smo v hotelih, ki so
                     bili last Mussolinija ali visokih fašističnih uradnikov. Komandant taborišča in
                     njegov namestnik sta bila angleška oficirja. Uradniki v pisarni in delavci so
                     bili taboriščniki – Slovenci.</p>
                  <figure>
                     <graphic url="slike_z_43/z_43_24.png"/>
                     <head>Pogreb petih domobrancev, padlih v Kočevju <name type="author"/></head>
                  </figure>
                  <p>Blizu Riminija, ne daleč od Riccioneja je bilo taborišče poljskih vojakov
                     generala Andersa. Ko so zvedeli za nas, so nas velikokrat obiskali. Domobranska
                     in protikomunistična zavest je bila v našem taborišču zelo močna. Iz glavnega
                     urada Unre v Rimu so nekajkrat poslali skupino titovcev z namenom, da bi
                     pregovorili begunce za vrnitev v Jugoslavijo, a brez uspeha. V tem taborišču
                     sem bil skoraj eno leto. V avgustu 1946 sem odšel v Trst in tam dobil službo
                     učitelja na slovenskih šolah pod Zavezniško vojaško upravo. Slovensko
                     Primorsko, ki so jo maja 1945 zasedli zavezniki, so upravno imenovali
                     Zavezniška vojaška uprava /ZVU/ s sedežem v Trstu. Prvi guverner je bil
                     polkovnik Bounsan. Potem ko so junija izgnali partizane iz Trsta, so ozemlje
                     razdelili v dve coni: cona A pod zavezniki, cona B pod Titovimi partizani.
                     Zavezniki so takoj pritegnili v upravo civilne uradnike. Na ozemlju, kjer so
                     imeli večino Slovenci, so postavili slovenske župane. Kjer je bilo ozemlje
                     mešano, so bili Američani. Prizadevali so si, da bi se življenje umirilo.
                     Začeli so obnavljati ceste, železnice, pošte, šole, vse, kar je bilo porušeno. </p>
                  <p>Iz begunskega taborišča Monigo sta prišla v Trst dr. S. Baraga in prof. L.
                     Geržinič. Dr. S. Baraga je za ZVU obnovil slovenske šole, ki jih je fašizem
                     uničil. Ker ni imel dovolj učnih moči, je poklical iz taborišča slovenske
                     izobražence. S tem je dobil zelo trdno in zanesljivo osnovo, na katero se je
                     opiral, dokler je vodil slovensko šolstvo. Pri tem mu je veliko pomagal prof.
                     L. Geržinič. Zavezniki so ga podpirali in ščitili, čeprav mu je OZNA iz
                     Ljubljane metala polena pod noge in ga neprestano obtoževala, ker je bil
                     protikomunist. OZNA se ni brigala za narodnost, pač pa za komunizem in oblast.
                     Da bi dobil dovolj slovenskih učiteljev, je dr. Baraga organiziral plačan
                     tečaj. Tu ni bilo vprašanja, ali si komunist ali protikomunist, ampak ali znaš
                     toliko slovenščine, da bi učil na slovenskih šolah pod ZVU. Na pritisk iz
                     Ljubljane in komunističnega nadzornika Pahorja v Trstu so prepovedali
                     komunistom in njihovim somišljenikom sodelovati z ZVU, torej učiti na
                     slovenskih šolah. Begunske učitelje so napadali, pretepali in ugrabljali.
                     Podobno se je zgodilo meni, ko so me leta 1947 na Opčinah napadle in izgnale
                     Pahorjeve komunistke. Ko se je po izgonu titovcev iz Trsta leta 1945 razdelilo
                     ozemlje v cono A in cono B, so zavezniki ponudili Slovencem sodelovanje pri
                     upravi. Komunistična partija Slovenije je sodelovanje prepovedala. Zavezniki so
                     pritegnili v upravo Italijane. Fašisti so v tem videli priložnost, da spet
                     lahko napadajo Slovence. </p>
                  <p>Deset let sem trdo delal in vse svoje talente uporabil za kulturo in prosveto,
                     za slovenstvo na Tržaškem. Največji sovražnik slovenskih šol je bila SKP.
                     Preganjali niso Italijanov, pač pa protikomunistične Slovence, ki so učili na
                     slovenskem ozemlju. Komunisti so prebrisano z zahtevo po italijanskem
                     državljanstvu izrinili begunce iz služb. Pri tem so jim pomagali nekateri
                     domačini, ki še danes ne priznajo, da so bili izigrani. Če še kdo govori, da je
                     bilo partizanom kdaj kaj mar za slovenstvo, je to klasičen primer, da nikoli. </p>
                  <p>Leta 1955 sva z ženo Vero Martelanc nastopila pot političnih beguncev. Vsakdo,
                     ki je šel po tej poti, ve, koliko zaprek je treba odstraniti. </p>
                  <p>Skoraj vse slovenske župnije ali skupnosti v ZDA so bile zaradi delovanja Ozne
                     in vpliva Louisa Adamiča zelo nasprotne, celo sovražne do slovenskih političnih
                     emigrantov. Najhujša je bila Prosveta v Pittsburghu. Grdinova skupina pri
                     Amerikanskem Slovencu je počasi spoznala, da so jih komunisti prevarali. Ko je
                     v New Yorku začela delovati Liga, se je začelo zboljševati. </p>
                  <p>Šele ko smo postali državljani, se privadili, vživeli v ameriško stvarnost in
                     nam je Amerika postala domovina, smo zadihali s polnimi pljuči in začeli kovati
                     bodočnost. </p>
                  <p>Na večer svojega življenja sem ponovno poskusil zbližati sprte slovenske
                     domobrance. Med nami ni nobene idejne razlike. Torej na plan, slovenski
                     domobran! </p>
                  <p>Zaključujem z besedami sv. Pavla, ki jih je pisal Filipljanom. </p>
                  <p>»Dopolnite moje veselje s tem, da boste istih misli, da boste enega duha in
                     enega mišljenja, da ne boste ničesar storili iz prepirljivosti, ne iz prazne
                     slavohlepnosti, marveč da boste v ponižnosti drug drugega imeli za boljšega od
                     sebe, da ne boste gledali le vsak na svoje, ampak tudi vsak na to, kar je
                     drugih.« </p>
                  <p>Če bomo taki, bomo najlepše počastili spomin naših mučencev. Bog je odločil, da
                     smo ostali živi in da smo priče njihove žrtve. </p>
                  <p>Bog daj, da jih bomo kdaj slavili na oltarju. Slava jim!</p>
               </div>
            </div>
            <div type="div2">
               <head>Vrnitev v pepelnici </head>
               <docAuthor>France papež</docAuthor>
               <p>Po življenju v razburljivih dneh, </p>
               <p>po delu in naporu, ki ustvarjata bogastvo </p>
               <p>in spet novo pomanjkanje, </p>
               <p>po veselju in žalosti</p>
               <p>se vrača duša domov, </p>
               <p>kjer stvari ne žaré, kjer so barve umirjene </p>
               <p>in besede preproste. </p>
               <p>Na tej višini in v oddaljenosti dni, </p>
               <p>potem, ko je izgubljenih že tisoč poti in namenov, </p>
               <p>je važno le vračanje v domačnost; </p>
               <p>važno je mirno zadržanje </p>
               <p>ob hoji preko zemlje in preko sadov, </p>
               <p>ob gledanju na množico zvezd </p>
               <p>in na veličino praznega prostora. </p>
               <p>Pred poželenjem po lahkih, lepotnih napevih, </p>
               <p>pred predanostjo navideznim globinam </p>
               <p>rešuje pepel, ki se vsiplje počasi </p>
               <p>v praznino nad čelom </p>
               <p>in zakriva (kot v puščavi) prazne privide. </p>
               <p>Spet smo, kot moramo biti – </p>
               <p>pripravljeni za novo </p>
               <p>upijanjenje. </p>
               <p>Oči so trudne v premočnem okolju, </p>
               <p>v širokem mrmranju sredi mest. </p>
               <p>Dom, odkler pridemo in kamor se vračamo, </p>
               <p>je vedno rešitev. Še bomo iskali, </p>
               <p>odhajali v mesta, se izgubljali v letih </p>
               <p>in se spet vedno vračali. </p>
               <p>Konec pomeni nemir in prekritje čela, </p>
               <p>a je lahko rešitev, tako da je vse </p>
               <p>spet urejeno </p>
               <p>in pripravljeno za življenje. </p>
            </div>
         </div>
         <div type="div1">
            <head>Iskanja in besede</head>
            <div type="div2">
               <head>Drevo </head>
               <docAuthor>Karel Mauser</docAuthor>
               <p>Rad bi razumel jezik drevesa, </p>
               <p>jezik korenin </p>
               <p>in jezik listja v krošnji.</p>
               <p>Rad bi doumel rast </p>
               <p>in pogovor vej z vetrom, </p>
               <p>strah pred bliski </p>
               <p>in vdano sprejemanje dežja. </p>
               <p>Rad bi razumel mir </p>
               <p>ivnatih in premrlih vej </p>
               <p>in tiho utripanje korenin, </p>
               <p>ki sanjajo o pomladnem cvetju.</p>
               <figure>
                  <graphic url="slike_z_43/z_43_25.png"/>
                  <head>Mir ivnatih vej <name type="author"/>Mirko Kambič</head>
               </figure>
            </div>
         </div>
         <div type="div1">
            <head>Slovenske teme – december 2001</head>
            <div type="div2">
               <head>Ukradena sprava – enkrat za vselej</head>
               <docAuthor>Blaža Cedilnik </docAuthor>
               <div>
                  <p>Kar naenkrat se je oblast spomnila, da je čas, da se uredi zadeve za nazaj.
                     Katere zadeve? Jasno, vsi vemo katere. Tiste, za katere vsi vemo, da bi jih
                     morali že zdavnaj urediti. NOB, revolucijo, komunistični teror med vojno, ki je
                     izzval državljansko vojno, poboje med vojno in še več po njej. Bilo je že več
                     poskusov, pa ni in ni šlo. Zdaj pa se je kar naenkrat začelo premikati.
                     Premikati? Drveti. Kar čez noč bo vse urejeno. Če verješ.</p>
                  <p>Čas je dozorel, je rekel Pahor. Nemalo jih je nasedlo lepim besedam, iztrganim
                     stavkom iz govorov, ki so na televiziji tako lepo božali ušesa. Pa me je
                     vprašal prijatelj, kako gledam na to reč. Kar ni mogel verjeti svojim ušesom,
                     ampak kaj, ko pa se je slišalo tako pošteno in dobronamerno. Pa sem mu rekla,
                     naj kar skrbno posluša in bere, pa mu bo takoj jasno, da gre spet za
                     potegavščino. Za prekrivanje zgodovinske resnice s celofanom, da bo navzven
                     izgledalo silno lepo. Ampak vse skupaj bojo samo besede. Lepo zveneče besede in
                     parole. Kdor pa bo natanko prisluhnil, bo pa hitro opazil, da gre spet za
                     govorenje, ki ne pove in ne spremeni ničesar. Naredili bojo velik pomp, na
                     dolgo in široko se bojo zanimali za vsako informacijo, ki bo nakazala lokacijo
                     grobišča, spraševali po vaseh in končno označili grobišča z nekakšnim napisom v
                     smislu »ŽRTVE VOJNE«, pa bo opravljeno. Kaj se je v resnici dogajalo, med vojno
                     in po njej, kakšno zlo je prinesel komunizem in njegovi akterji v našo
                     domovino, bo pa prepuščeno zgodovinarjem. Naj oni lepo počasi brskajo po
                     arhivih, berejo pričevanja teh in onih in skušajo izluščiti resnico. Pri tem pa
                     vsi vemo, koliko knjig je napisala ena in koliko druga stran. Da o
                     verodostojnosti »tapravih« knjig niti ne govorimo. Če bojo vse knjige merili z
                     istim vatlom, bo nastala kolobocija, ki je ne bo mogel nihče prebaviti, kdor
                     vsaj malo misli z lastno glavo.</p>
                  <p>Raziskovali bojo seveda le povojne poboje, ki so »tragičen« dogodek v naši
                     preteklosti, s katero se imajo namen soočiti. Vraga, pa soočiti. Vse skupaj bo
                     spet en velik blef. Tak, kot je bila spravna slovesnost v Kočevskem Rogu.
                     »Spravila« sta se predsednik Kučan in nadškof Šuštar. Slednji je daroval mašo,
                     kar je čisto v redu, manjkali so pa tisti, ki so bili na drugi strani. Namreč,
                     nekaj je še preživelih, ki so ali prišli iz Teharij ali pa so pobegnili med
                     transportom ali iz jam ali pa so ostali v Vetrinju. Kaj pa tisti, ki so poboje
                     organizirali, kajti to je bila hudičevo dobra organizacija. Tisti bojo še vedno
                     dobivali izjemne penzije zaradi zaslug za narod. Še vedno bodo čislani
                     državljani, vredni vsega spoštovanja. Kdor misli, da bi jih bilo treba
                     postaviti pred sodišče, je pač revanšist. To poslušamo že ves čas kot dokaz, da
                     se zločin izplača.</p>
                  <p>Čas je dozorel, je rekel Pahor. Za temi besedami se skriva misel: Zdaj imamo
                     absolutno oblast. Vse bomo uredili po svoji meri. Poskrbeli bomo, da se bo tako
                     spremenilo, da se ne bo nič spremenilo. »Prava stran« bo še vedno
                     privilegirana. »Napačna stran« bo še vedno vse obsodbe vredna, saj je
                     kolaborirala z okupatorjem. Prisegla okupatorju. Državljanske vojne ni bilo.
                     Revolucija se je začela po koncu vojne. Partizani so se vendar borili proti
                     okupatorju. To je vendar najsvetlejši trenutek naše polpretekle zgodovine. Ja,
                     tako nas učijo. Tako pravijo. Mi pa, kakor smo zabiti, verjamemo. Verjamemo
                     vse. Pri tem je pa vse skupaj skoraj smešno, saj je med celotno okupacijo umrlo
                     v Sloveniji 722 Nemcev in Italijanov skupaj, v to številko so zajeti tudi
                     tisti, ki so se ponesrečili ali kako drugače umrli. Številka je še bolj smešna,
                     če pomislimo, da so »komunisti« samo v prvem letu vojne pobili več kot tisoč
                     Slovencev, ki so jim bili kakor koli na poti, predvsem so bili to zavedni
                     Slovenci in pošteni ljudje, cenjeni v svoji okolici. No ja, treba jih je bilo
                     še kompromitirati. Širiti laži o njih. Da sodelujejo z okupatorjem. Da so
                     njegovi ovaduhi. Ker niso nasedli »osvobodilni fronti«. Narte Velikonja je res
                     lepo napisal o tem v knjigi »Malikovanje zločina«. Vse skupaj, med vojno in po
                     njej, je bil en gromozanski zločin, ki je povzročil nešteto tragedij.
                     Osvobodilna vojna. Blef, da mu ni para. Ta pobijanja v prvem letu vojne so
                     imela seveda namen, da izzovejo odpor, se pravi belo gardo, da se bojo imeli s
                     kom boriti, da ga bodo obtožili kolaboracije. Morali so izzvati državljansko
                     vojno, če so se hoteli zavihteti na oblast. Kajti oni so imeli, so si vzeli
                     ekskluzivno pravico do »boja proti okupatorju«. Kdor ni z nami, je proti nam.
                     Česar niso počeli zares, namreč borili se proti okupatorju, so toliko bolj
                     počeli s propagando. Moram priznati, da zelo uspešno. Blef takrat, blef
                     danes.</p>
                  <p>Janez Stanovnik je na poslanskem večeru v Velenju govoril o povojnih pobojih.
                     Rekel je, da med vojno ni bilo revolucije, ki bi brez vednosti vrhovnih organov
                     dopuščala usmrtitve, likvidacije. (Kdo pa je potem pobijal med vojno?) Dodal pa
                     je še, da povojne usmrtitve niso bile naključne. Trdil je, da je bila 18. maja
                     1945 slovenska partizanska vojska razpuščena (pravzaprav je bilo konec
                     slovenske partizanske vojske po podpisu dolomitske izjave), razpuščen je bil
                     njen vrhovni štab in postala je jugoslovanska vojska. Usmrtitev naj ne bi
                     izvajala slovenska vojska ali slovensko politično vodstvo, temveč jugoslovanska
                     armada. (Vrhovno poveljstvo z Brozom na čelu je vedelo za to, pravzaprav je
                     najbrž ukaz prišel od tam, saj je Tito v svojem prvem govoru te poboje
                     pravzaprav napovedal: … a oni neæe nikad više vidjeti naših divnih planina,
                     našeg plavog mora, a ako æe, onda æe bit to vrlo kratak vjek. Vendar pa je bila
                     organizacija in izvedba izključno v slovenskih rokah. Slovenci so vedno počeli
                     umazane reči za svoje oblastnike, v Avstro-Ogrski, gnili Jugoslaviji in novi
                     Jugoslaviji.) Obenem še pove, da oni za poboje niso vedeli. Vse, kar se je
                     dogajalo v zvezi s tem v samostojni Sloveniji, pa so politične mahinacije.
                     Pravi, da je to igra z lažmi, katere cilj je doseči lustracijo. Peterle naj bi
                     govoril o dedičih komunizma, da se krivda prenaša z očetov na otroke, kar
                     imenuje rasizem. (Jaz pa pravim temu izvirni greh. Torej so nad mano in nad
                     drugimi dediči domobranstva izvajali rasizem. Nisem vedela. Zdaj pač vem. Vem
                     pa tudi to, da so otroci in vnuki vedno morali plačevati za očetove grehe,
                     čeprav se ne strinjam s tem. Sin, ki podeduje zadolženo kmetijo, mora plačati
                     dolgove. Slovenija kot ena od naslednic Jugoslavije plačuje del njenih dolgov.
                     Kar se pa dedičev komunizma tiče, so poverbali marsikaj, na čemer so potem
                     gradili svoje stranke. Prav je, da podedujejo tudi kakšno grenko zadevo.)</p>
                  <p>V italijanskem tisku lahko prebereš: Tudi fašisti so ljubili Italijo. Abraham
                     Lincoln je rekel, da so se tudi vojaki konfederacije borili za domovino. V
                     Ameriki sva z možem obiskala Fairfax. Tam imajo svoj informacijski center,
                     zraven še malo muzeja. Pripovedovali so nama, kako je ta prostor nastradal med
                     državljansko vojno, ker je bil nekako na meji in so bili prebivalci tega
                     območja razdeljeni med obe strani. Zanimivo je, kako brez strasti govorijo o
                     teh dogodkih in ne favorizirajo nobene strani. Govorijo z nekakšno žalostjo
                     zaradi krvavih dogodkov in z zanimanjem za zgodovino svoje dežele in z veliko
                     ljubeznijo do nje. Na hišah vidiš viseti ameriško in konfederacijsko zastavo
                     lepo skupaj eno ob drugi. Pri nas bi bil cel hudič, če bi kdo obesil
                     domobransko zastavo. Popljuvali bi ga po vseh medijih, pisali bi mu grozilna
                     pisma in ga hodili zmerjat še dolgo potem, ko zastave ne bi bilo več. Daleč je
                     še do sprave in do napredka v naši ljubi Sloveniji. </p>
                  <p>Ampak posebej sem se zabavala (no ja, ne me vzeti čisto zares), ko so nas
                     seznanili, kdo vse je v komisiji, ki bo bdela nad »preštevanjem kosti«.
                     Podpredsednica te komisije je Spomenka Hribar. Ja, prav tista, ki je pred časom
                     napisala, da naj za božjo voljo že nehamo preštevati kosti, saj smo že imeli
                     spravno slovesnost v Rogu, da je to revanšizem, … da naj raje mislimo na
                     prihodnost. To je skoraj tako kot v partizanih. Kadar so sklenili, da bodo
                     nekoga ustrelili (malo zato, ker je nekaj ušpičil, predvsem pa za vzdrževanje
                     atmosfere strahu), pa je bil kdo proti temu, je prav on dobil nalogo, da izvrši
                     smrtno kazen. Ali pa Milka Planinc, ki je v nastopnem govoru med drugim dejala,
                     da moramo tistim, ki so nas pripeljali v tak položaj (maloro), omogočiti, da
                     nas iz njega tudi izvlečejo. Morda pa govorim neumnosti. Morda se je pa sama
                     uštulila v to komisijo. Ker bi bila rada zraven. Ker bo pomagala prekriti
                     komunistične zločine s krasnim celofanom, da bomo vsi srečni, ker smo končno
                     zaprli to neprijetno poglavje naše zgodovine. Ampak, zdaj so začeli brskati po
                     tej zgodovini in po naši zemlji tudi Hrvati. Hrvatov je bilo po vojni pobitih v
                     Sloveniji še več kot Slovencev. Nisem prepričana, da bojo zadovoljni z blefom.
                     Z markacijami, pardon, označbami grobišč. Nekaj govorijo o preseljevanju kosti.
                     To bo še cirkus. Kaj, če se pojavijo še drugi. Potem bo šlo zares. Morda bo še
                     kdo zahteval, da se koga postavi pred sodišče. Zna biti še velika štala. Potem
                     bomo morda še kaj izvedeli o najsvetlejšem obdobju naše zgodovine. Kaj takega,
                     da nas bo sram. Tudi mene, čeprav moj oče ni sodeloval pri teh zločinih, saj ni
                     bil na »pravi strani«. Sram, kot sem že večkrat rekla, da je bil moj narod
                     izbran za to, da je pobijal in pobijal. Da je izvajal masaker, genocid. To pač
                     ni prijetno. Ampak nekega lepega dne se bo treba soočiti s tem.</p>
               </div>
            </div>
            <div type="div2">
               <head>Zastaranje komunističnih zločinov</head>
               <docAuthor>Anton Drobnič</docAuthor>
               <div type="div3">
                  <p>Ob »odkritju« morišča v Slovenski Bistrici, ki ga naša oblast ni pričakovala,
                     kaj šele vzpodbudila ali celo odredila, kot je bila po zakonu dolžna, so se
                     vzporedno s političnimi manipulacijami začele tudi pravne igre in opletanja.
                     Takoj na začetku se je pred kamerami v dramatičnem okolju pojavila vrhovna
                     tožilka in poudarila, da bodo vse delali profesionalno – ali bi državni tožilci
                     smeli delati drugače? – in najprej ugotovili, kaj so bili pobiti in kdaj so
                     bili pobiti, med vojno ali po njej, kajti od tega naj bi bilo odvisno, ali so
                     zločini zastarali ali pa jih je mogoče še preganjati. Če gre za poboj civilnih
                     oseb po vojni, to ni vojni zločin proti civilnemu prebivalstvu, ki ne zastara.
                     Morda gre za zločin genocida, ki pa ga bo težje dokazati. Možnost kazenskega
                     pregona je bila že vnaprej prikazana kot zelo vprašljiva. </p>
                  <p>Takšnemu modrovanju na prvi pogled ni kaj ugovarjati. Naš kazenski zakonik
                     formalno res pozna samo dve vrsti nezastarljivih zločinov proti civilnemu
                     prebivalstvu: genocid in vojno hudodelstvo zoper civilno prebivalstvo. Pri
                     genocidu je potrebno dokazati, da je storilec imel namen, da bi s pobijanjem
                     ali drugimi nasilnimi dejanji popolnoma ali deloma uničil narodnostno, etično,
                     rasno, versko, socialno ali politično skupino. Pri vojnem hudodelstvu zoper
                     civilno prebivalstvo pa je treba dokazati, da je bilo dejanje storjeno v
                     nasprotju s pravili mednarodnega prava med vojno, oboroženim spopadom ali
                     okupacijo. </p>
                  <p>Mednarodno kazensko pravo pa pozna še tretjo vrsto nezastarljivih zločinov –
                     zločine zoper človečnost (crimes against humanity), kot jih določa mednarodno
                     običajno pravo (splošna pravna načela, ki jih priznavajo civilizirani narodi)
                     in ugotavljajo odločbe mednarodnih kazenskih sodišč, kot sta sodišči OZN v
                     Haagu za zločine v nekdanji Jugoslaviji in za zločine v Ruandi. Gre za dejanja,
                     ki jih prepovedujejo splošna načela mednarodnega humanitarnega prava. Ta načela
                     so veljala že pred zadnjo svetovno vojno, med njo in po njej. Zato jih je lahko
                     uporabiti tako za dogodke med vojno kot za dogodke po vojni, zato uporaba teh
                     načel ni v nasprotju s prepovedjo retroaktivnosti kazenskih zakonov. Zločini
                     zoper človečnost ne zastarajo in jih mogoče preganjati tudi sedaj, čeprav so se
                     zgodili pred pol stoletja. </p>
                  <p>Takšna ureditev kazenske odgovornosti izhaja iz sklepov Varnostnega sveta OZN,
                     s katerimi so bila ustanovljena mednarodna kazenska sodišča, in iz Konvencije o
                     varstvu človekovih pravic (7. člen) in Mednarodnega pakta o državljanskih in
                     političnih pravicah (15. člen). </p>
                  <p>Naš kazenski zakonik res ne pozna takšnega splošnega kaznivega dejanja zoper
                     človečnost, kot ga določa običajno mednarodno kazensko pravo. To pa ni ovira,
                     da storilcev takšnih kaznivih dejanj pri nas ne bi mogli kazensko preganjati in
                     obsoditi. Nasprotno, po določbi 8. člena Ustave Republike Slovenije, morajo
                     biti naši zakoni v skladu s splošno veljavnimi načeli mednarodnega prava in z
                     mednarodnimi pogodbami, ki obvezujejo Slovenijo. Ratificirane in objavljene
                     mednarodne pogodbe se uporabljajo neposredno. Iz številnih odločb ustavnega
                     sodišča pa izhaja, da je treba neposredno uporabljati tudi splošna načela
                     mednarodnega prava, ki jih priznavajo civilizirani narodi. </p>
                  <p>Sodniki pri opravljanju svoje funkcije niso vezani samo na zakon, ampak so
                     predvsem vezani na ustavo (125. člen Ustave RS). Sodišča zato storilcev
                     kaznivih dejanj niso dolžna soditi samo po določbah kazenskega zakonika, ampak
                     v skladu z ustavnimi določbami tudi po določbah mednarodnega običajnega prava,
                     ki je po ustavi del našega pravnega reda. </p>
                  <p>Ni torej nobene pravne ovire, da zločincev, ki jih ne bi bilo mogoče preganjati
                     za zločine genocida ali vojnega zločina po kazenskem zakoniku, ne bi mogli
                     preganjati za zločine zoper človečnost po splošnih pravnih načelih, ki jih
                     priznavajo civilizirani narodi. Nasprotno, takšen kazenski pregon je ustavna
                     dolžnost naših državnih tožilcev, obsodba zločinov zoper človečnost po
                     mednarodnem običajnem pravu pa dolžnost naših sodišč. </p>
                  <p>Takšna dejanja, kot so zločinski poboji v Slovenski Bistrici, naši pravosodni
                     organi torej pravno morejo in morajo kazensko preganjati, čeprav bi se
                     izkazalo, da ni mogoče dokazati niti genocida niti vojnega hudodelstva zoper
                     civilno prebivalstvo. Gre namreč najmanj za zločin zoper človečnost po
                     mednarodnem kazenskem pravu, ki tudi po našem kazenskem zakoniku ne more
                     zastarati (116. člen KZ RS).</p>
                  <p>K govoru o zastaranju takšnih zločinov, kot so odkriti v Slovenski Bistrici, pa
                     je treba dodati še nekaj. Splošno pravno načelo, ki ga priznavajo civilizirani
                     narodi in ga pozna tudi naše pravo, je tudi, da zastaranje ne teče v času, ko
                     zaradi nepremagljivih ovir ni bilo mogoče zahtevati ali voditi sodnega
                     postopka. Zastaranje začne teči šele takrat, ko takšna ovira preneha.</p>
                  <p>Ni dvoma, da kazenskega postopka za zločine, ki jih je med vojno in revolucijo
                     zagrešila komunistična partija, njihove organizacije in pripadniki, po vojni pa
                     njena totalitarna država in njeni funkcionarji, ni bilo mogoče sprožiti in
                     voditi, dokler smo živeli v totalitarni državi, v kateri je bila vsa oblast,
                     zlasti tudi policija in pravosodje, v rokah prav te komunistične partije in
                     njenih pripadnikov. Te nepremagljive ovire za kazenske postopke za zločine
                     revolucije in totalitarne države je bilo vsaj formalno konec šele z
                     osamosvojitvijo Slovenije 25. junija 1991. Šele od 25. junija 1991 lahko tečejo
                     zastaralni roki za zločine, ki so jih storili oblastniki, funkcionarji in
                     pripadniki komunistične partije, njenih revolucionarnih organizacij in
                     totalitarne države pred slovensko osamosvojitvijo. Zastaranje za takšne hude
                     zločine, kot so bili poboji v Slovenski Bistrici in na neštetih krajih v
                     Sloveniji, torej še ni nastopilo, čeprav bi šlo za navadne umore in ne za
                     zločine genocida, vojnega hudodelstva ali zločine zoper človečnost, saj je
                     zastaralni rok lahko začel teči šele 26. junija 1991. </p>
                  <p>Takšno ureditev poznajo druge države, ki so izšle iz komunističnega
                     totalitarnega sistema. Zato v teh državah preganjajo tudi storilce kaznivih
                     dejanj, ki so jih storili pripadniki nekdanje totalitarne oblasti, čeprav bi ti
                     zločini zaradi poteka časa bili drugače že zastarani. Samo v Sloveniji se
                     delamo, kot da je bila nekdanja država, ki je bila rezultat tako imenovanega
                     narodnoosvobodilnega boja, pravna država, ne pa totalitarna komunistična
                     država, v katerih komunističnih zločinov niti v sanjah ni bilo mogoče
                     preganjati. Zato so pripravljavci novega kazenskega zakonika leta 1994 vnaprej
                     in kar molče zavrgli predlog tedanjega vrhovnega tožilstva, da bi takšno
                     zadržanje teka zastaralnega roka pred 26. junijem 1991 izrecno ugotovili v
                     zakonu. </p>
                  <p>Zato se ni čuditi, da tudi danes vnaprej iščejo izgovore, da ne bi preganjali
                     komunističnih zločinov, in da celo predsednik države zahteva usmeritev proč od
                     kazenskega pregona. Dokler bodo zločine komunistov odkrivali, preganjali in
                     sodili komunisti, ne bo nihče obsojen, čeprav bodo vsaj do volitev v prihodnjem
                     letu in do sprejema v Evropsko zvezo o tem pripravili še mnogo bučnih in
                     bleščečih predstav. Javno precejanje komarjev in napeljevanje na zastaranje
                     odkritih zločinov to jasno kaže. </p>
                  <figure>
                     <graphic url="slike_z_43/z_43_26.png"/>
                     <head>Noge <name type="author">Tamino Petelinšek</name></head>
                  </figure>
               </div>
            </div>
            <div type="div2">
               <head>Dolgo slovo od revolucije</head>
               <docAuthor>Marko Kremžar</docAuthor>
               <div type="div3">
                  <p>
                     <emph>Po Svobodni Sloveniji </emph>
                  </p>
                  <p>Pred časom, bilo je še v prejšnjem stoletju, sem na buenosaireških ulicah
                     srečal uglednega rojaka iz domovine. Mož zna jezike, ima univerzitetne študije,
                     je široko razgledan in sodeluje pri raznih publikacijah. Pojasnil je, da je
                     veren, deloven član domače farne skupnosti, in da ne bi bilo dvoma, je že v
                     prvih stavkih pogovora poudaril, da je pri zadnjih volitvah volil Bajuka. Je
                     sicer Slovenec, a se ima bolj za svetovljana, in katoliški družbeni nauk mu
                     pomeni neko nepotrebno utesnjenost, ker naj bi ljudi oviral na uspešni poti v
                     postmoderno, liberalno-kapitalistično, globalno družbo. </p>
                  <p>Ker je med nami že nekaj dni, je s prodorno jasnostjo hitro ugotovil, da smo
                     Slovenci, ki smo živeli skoraj vse življenje v zahodnem svetu, nekako zaostali
                     in se preveč oklepamo starih modelov. Po njegovem mnenju smo v socialnem
                     pogledu preveč »levo« usmerjeni. Prav to utegne biti razlog, je ugotavljal, da
                     je med nami izredno malo milijonarjev. Uspešnost družbe se vendar izkazuje s
                     količino kapitala, mar ne? To naj bi bil prepričljiv dokaz, da se nekdanji
                     politični emigranti zaradi staromodne katoliške miselnosti nismo znali
                     prilagoditi razmeram in izrabiti vseh možnosti, ki jih je ponujal svet. Po
                     mnenju tega rojaka je vse to do neke mere razumljivo, ker smo pač po svoji
                     vzgoji in tradiciji bili reakcionarji. Svojo trditev je razgledani gospod hitro
                     utemeljil s pojasnilom, da so bili v časih, ko se je delala zgodovina, vendar
                     vsi napredni Slovenci skupaj s komunisti v Osvobodilni fronti. Po njegovem
                     mnenju je reakcionarje (to je nas) družba izločila tako, da jih je pognala po
                     svetu. Moje vprašanje, zakaj je morala družba kljub omenjeni »selekciji«
                     reakcionarjev tako dolgo čakati na napredek, je gospod preslišal. </p>
                  <p>Sogovornika sem spomnil na množične žrtve revolucije. Pa me je takoj poučil, da
                     s takimi izrazi v sodobni Sloveniji ne bom prišel daleč. »Revolucija je pri nas
                     nekaj velikega, nekaj pozitivnega in naprednega, in če hočete domobrancem in
                     drugim, ki so izgubili življenje po vojni, res dobro, ne recite, da so žrtve
                     revolucije,« je razlagal. »Recite raje, da so bili ti ljudje tragične žrtve
                     vojnih dogodkov. Kot takih se jih lahko pietetno spominjamo vsi Slovenci,« je
                     poučil pa se hitro poslovil. </p>
                  <p>Ta slovenski svetovljan v resnici ni povedal ničesar, česar ne bi lahko slišali
                     ali brali že prej. Nekateri njegovi pogledi so bili »napredni« že takrat, ko
                     sta bila Stalin in Tito še prijatelja. Nisem pa še naletel na nikogar, ki bi
                     tako lepo strnil stališča starega enoumja in jih predstavil kot »credo«
                     mladega, naprednega, krščansko, liberalno, demokratsko globalnega slovenstva. </p>
                  <p>Ko sem se peljal proti domu, mi ni šla iz glave živa vera tega živahnega rojaka
                     v naprednost in veličino revolucije. Po pol stoletja krvi in vsestranskega
                     nasilja, ki ga je med nami sprožila komunistična partija z revolucijo,
                     nadaljevala pa v totalitarni državi, smo doživeli podobno kot drugje po svetu
                     razpad »znanstvene« socialistične družbe. A krvava revolucija, ki je ta sistem
                     omogočila, naj bi bila še vedno – napredna. </p>
                  <p>Vse »napredne« revolucije dvajsetega stoletja so se podobno kot pri nas spočele
                     v imenu krute marksistične utopije. Vendar nihče od očetov revolucionarnega
                     terorja pri nas za to ni odgovoren. Sinovi revolucionarjev so mirno podedovali
                     nekdanjo družbeno lastnino, ki so jo z nasiljem »razlastili« njihovi očetje, in
                     danes smo po vseh desttisočih pomorjenih v imenu komunizma spet sredi
                     kapitalizma. Znašli smo se nekako tam, kjer smo bili pred vojno, le da brez
                     zadružne in socialne mreže, s katero s pred vojno slovenski katoličani blažili
                     tedanji gospodarski red. Taka izredna pot do napredka je brez dvoma originalna
                     in ni čudno, da je omenjeni rojak nanjo ponosen. Res, da sedanji slovenski
                     kapitalisti niso prišli do kapitala po gospodarski poti, a kdo naj jim kaj
                     takega glasno očita v družbi, v kateri so vsi mediji obveščanja in oblikovanja
                     javnega mnenja v njihovih rokah? In končno, mar ni med njimi kar dosti
                     milijonarjev, ki so dokaz naprednosti in dajejo vsej druščini nekdanjih
                     revolucionarjev potreben ugled? </p>
                  <p>Ob sodobnem enoglasju, ki vlada v slovenski republiki, se podobno kot omenjeni
                     rojak še marsikdo v domovini ne vprašuje: V čem naj bi se kazala naprednost
                     komunistične revolucije na Slovenskem? V čem naj bi bila njena veličina? Mar
                     niso tragičen ostanek komunističnega pohoda preko Slovenije predvsem njihove še
                     nepreštete žrtve? Mar se ne kaže v slovenskem narodnem značaju njena sled
                     predvsem v razširjenem cinizmu, ki se posmehuje vsem vrednotam? Mar ni bil
                     revolucionarni in porevolucionarni teror tista zla sila, ki je zasejala med
                     Slovence nezaupanje in strah? Mar ni pustil materializem, ki ga je revolucija
                     oznanjala kot novi evangelij napredne družbe, v našem narodu usodnih posledic,
                     ki se kažejo v preziru do življenja, v hiranju našega narodnega telesa, pa tudi
                     v pasivnem sprejemanju raznih namišljenih determinizmov?</p>
                  <figure>
                     <graphic url="slike_z_43/z_43_27.png"/>
                     <head>Ali jo bo kdo odklenil? Ali jo bo razjedel čas? <name type="author"
                        /></head>
                  </figure>
                  <p>Dejstvo, da uradna, demokratična Slovenija še vedno malikuje revolucijo, ki nam
                     je prinesla skoraj polstoletni totalitarni režim, je znamenje, da je pred
                     desetimi leti prišlo med nami sicer do zunanjih družbenih pretresov, a da je do
                     notranjih spoznanj in do osebnih spreobrnjenj še dolga pot. Lahko se zgodi, da
                     ostane neprehojena ta pot, ki edina vodi v smeri življenjske rasti in
                     vsestranskega napredka, če ne bo nikogar, ki bi ljudstvo nanjo usmeril. Kdo med
                     vidnimi rojaki bo v sredi sodobnega enoglasja našel pogum in moč ter glasno
                     spregovoril o kriminalni nesmiselnosti komunistične revolucije pa o tragični
                     veličini njenih žrtev? Le kdor bo to storil in osvetlil rojakom umetno
                     zamegljeno preteklost, bo zmožen obrniti list naše zgodovine in pričeti s
                     pisanjem novega poglavja. </p>
                  <p>Spomenik revoluciji pred poslopjem slovenskega parlamenta je še vedno največji
                     spomenik, kar jih premore Ljubljana. Višji je od Prešernovega. S svojo
                     kovinsko, razpokano roko kaže nazaj. Nekateri, o lastni naprednosti prepričani
                     rojaki, hote ali nehote sledijo tej smeri. </p>
               </div>
            </div>
         </div>
         <div type="div1">
            <head>Slovenska spominjanja</head>
            <div type="div2">
               <head>Teharje 2001</head>
               <docAuthor>Tine Velikonja</docAuthor>
               <div type="div3">
                  <head>7. oktober – teharska nedelja</head>
                  <p>Zadnja tedna pred slovesnostma na Rogu in Teharjah sta edina v vsem letu, ko
                     zaskrbljeno spremljam celotedenske vremenske napovedi, čeprav opažam, kako so
                     kljub pomoči vremenskih satelitov in radarjev nezanesljive. Krive naj bi bile
                     Alpe. Za to nedeljo so teden dni prej napovedovali sonce, naslednje dni so se
                     predvidevanja slabšala: nebo se je začelo vedno bolj oblačiti in število
                     kapljic večati. Včeraj pa tolažilni obrat, da bo danes sicer oblačno, ravno po
                     sredi Slovenije pa se bo vlekla meja med padavinskimi oblaki na zahodu in
                     jasnim nebom na vzhodu.</p>
                  <p>Za Teharje se že nekaj časa dajemo, ali naj bo obletna slovesnost spomladi ali
                     jeseni. Celjani nam razlagajo, da oktober zaradi nezanesljivega vremena ni
                     pravi mesec. Ob prvi slovesnosti leta 1990 je bilo celo pretoplo in je sonce
                     neusmiljeno žgalo, saj se ni dalo skriti v senco, naslednja leta pa je bilo
                     pogosto kislo, lani celo nevihtno, ko je neslo dež od strani in ni uboga
                     strešica na spomeniku nad oltarjem zalegla niti zase. Danes se nas je nebo
                     usmililo. Oltar bo spet spodaj pri križu, bliže ljudem in na varnem. </p>
                  <p>Po dolgem času smo prišli na Teharje spet vsa družina. Zgodaj smo, pa je že
                     gneča, ko se prebijamo po klancu na teharsko ploščad. Skozi ograjo na desni
                     strani zagledamo igralce golfa, kako se sramežljivo podijo z žogicami okrog
                     svojih barak. Kasneje jih ni več videti. Na pobočju velike pregrade grabijo
                     pokošeno travo. Pridruži se nam dr. Griesser-Pečarjeva. Vrata skozi ograjo so
                     zgoraj odprta in se lahko povzpnemo na jez. Jezero je mrko, saj je nebo nad
                     njim oblačno in megleno, a Sv. Ana tolažilna, kot je bila pred pol stoletja.
                     Voda je videti spokojna, globoka naj bi bila slab meter, pod njo pa nevarna
                     usedlina. Skrbno pazijo, da je gladina vedno enaka, da ne niha niti za
                     centimeter, pa naj smo sredi obilnega deževja ali v poletni suši. Kaj hitro bi
                     se sicer pokazala resnica o uničenem kraju. </p>
                  <p>Teharje naj bi bil osrednji spominski park, posvečen umrlim na
                     protikomunistični strani. Ni videti, da mislijo resno. Spomenik sicer stoji,
                     vendar nedokončan in zanemarjen, okrog njega pa nič tistega, čemur rečemo
                     varovano okolje. Tik mimo spomenika vseslovenskega pomena je še vedno speljana
                     cesta za tovornjake s smetmi, ki jih odlagajo na njegovem pragu; s spomeniške
                     ploščadi naj bi se ti pogled na široko odprl proti Savinjski dolini, pa se
                     ustavi na zanemarjenih poslopjih celjske komunale. Veter prinaša smrad z
                     odlagališča. Kdaj so že obljubili, da se bodo preselili na drugo stran. Zraven
                     pa še ta nesrečna steza za motoriste in vežbališče za golf. Saj imajo prostora,
                     kolikor hočejo, od Celja do Dramelj, pa so se zaleteli ravno v to. Vemo, da nam
                     Cinkarna nagaja. Maščuje se, ker smo jih bili pred leti malo trše prijemali.
                     Takrat so hodili na seje vsi pohlevni, danes jih ni več videti. Čeprav je bil
                     župan Šrot izvoljen na listi SLS-SKD, je podpisal popolno predajo. </p>
                  <figure>
                     <graphic url="slike_z_43/z_43_28.png"/>
                     <head>Čakajoč na mašo <name type="author">Tine Velikonja</name></head>
                  </figure>
                  <p>Delavci se oddaljujejo proti zahodnemu robu pregrade. Tam še nekaj časa
                     grabijo. Spustimo se k oltarju. Mašo vodi dr. Anton Stres, novi mariborski
                     pomožni škof. Asistirata mu iz Ljubljane škof Kvas in iz Kopra stolni vikar
                     Likar. Usedemo se na prag pred spomenikom. Stresova pridiga me preseneti. Ne
                     navezuje se toliko na nedeljsko evangeljsko sporočilo, kot se posveča kraju, na
                     katerem smo se znašli, in njegovi mračni dediščini. Govori o tem, da se je
                     »tukaj dogajal genocid, če genocid pomeni, da nekdo množično pobija zato, ker
                     pripadajo žrtve določeni rasi ali narodu, pa tudi veri ali prepričanju«. Tako
                     jasne besede naša oblast ne zna izgovoriti, po njenem naj bi šlo za zmote in
                     napake, ki so pustili madeže na sicer čisti sliki narodnega odpora. Ne gre pa
                     mu iz ust beseda »slovenski domobranci«, tudi druge, največ je bilo deklet in
                     žena, poimenuje z enotnim pojmom »teharske žrtve«. Zdaj se že ve, da so bili na
                     Teharjah samo Slovenci, tako jetniki kot njihovi stražarji. </p>
                  <p>»Teharje s svojo grozoto prav nič ne zaostajajo za drugimi svetovno znanimi
                     morišči prav tako žalostnega in ogorčenega spomina, kakor so Ošvienčim
                     (Auschwitz), Dachau, Srebrenica in drugi. Vendar je med naštetimi kraji in
                     Teharjem velika razlika. Drugod je z javno in pravnomočno obsodbo zločinov in
                     zločincev že bila zopet vzpostavljena v vso svojo veljavo resnica in pravičnost
                     ali pa kmalu bo. Čast in dostojanstvo žrtev sta bila oprana. Pred zgodovino je
                     za vse večne čase na legitimen in občeveljaven način bilo zopet vzpostavljeno
                     načelo, da je ubiti človeka, ki mu krivda ni dokazana ali je celo očitno
                     nedolžen, zločin in greh, ob katerem ni dovoljeno molčati, ga ni dovoljeno
                     tolerirati, ga ni dovoljeno dopuščati.</p>
                  <p>V državi, ki je vredna tega imena, vladajo načela pravičnosti in medsebojnega
                     spoštovanja. Kdor ta načela potepta, mora biti obsojen, da ne bi bilo nobenega
                     dvoma o tem, da načelo, ki naj vodi naše medčloveške odnose, ni nasilje in ni
                     naduta moč, ampak pravičnost in medsebojno spoštovanje. Zato je dejstvo, da
                     mlada slovenska država, da njena oblast v preteklih desetih letih ni bila
                     sposobna vzpostaviti na tem področju pravice in resnice, tako strahotno
                     zaskrbljujoče.«</p>
                  <figure>
                     <graphic url="slike_z_43/z_43_29.png"/>
                     <head>Govori škof dr. Anton Stres <name type="author">Tine
                        Velikonja</name></head>
                  </figure>
                  <p>Poskušam priti bliže oltarju, da bi napravil nekaj posnetkov od blizu, pa se mi
                     ne posreči. Ljudje so se znašli, sedijo na svojih stolčkih zbrani ter resni in
                     jih nočem motiti. Poje združeni zbor celjske dekanije, ki ga vodi Rado Pinter.
                     Vmes vložek Marka Finka in Andreje Zakonjšek. Vrhunsko. Maša je mirna in
                     utečena, ni hrumenja orgel, da bi se vse treslo. Ozvočenje je boljše kot lani.
                     Darovanje, povzdigovanje, obhajilo. Kaj bi rekel? Tolažba za svojce, zadoščenje
                     za prestano trpljenje preživelim, globok občutek zmagoslavja. Po blagoslovu
                     spregovori teharski župnik. Moti me, da tako hitro prepusti besedo predstavniku
                     krajevne skupnosti. Prebivalci te skupnosti žal za prostor, kjer je stalo
                     teharsko taborišče, ne naredijo nič. Ne samo da, odkar so jim priznali rento,
                     mižijo ob nasilju nad naravo in molčijo ob igrišču za golf nad grobovi in
                     dirkaški progi, ampak jim ni mar niti za ožji prostor: ne zalivajo rož, ne
                     kosijo trave v okolici, ne pobirajo ostankov sveč. </p>
                  <p>Kulturni program napoveduje nepogrešljiva Marija Zgonc. Nastopi pevski zbor s
                     pesmijo Glejte že sonce zahaja, nadaljujeta solista. Profesionalnost in
                     toplina. Prvi govornik je Marko Štrovs v imenu Nove Slovenije. Pove nam, zakaj
                     smo tu in kaj pričakujemo od države. Za njim se postavi pred mikrofon ing. Vida
                     Duler-Vrhnjak. Kot naročena je, da pove zaguljenim Štajercem, da je revolucija
                     in državljanska vojna tudi njihova zadeva in naj se ne izgovarjajo, da je
                     tisto, kar se je dogajalo pod okupirano Slovenijo južno od Save, zasebna
                     zadeva. Za Vido sem se pred leti čudil, odkod se je vzela in kako upa, da bo v
                     tistem še bolj zaguljenem Slovenj Gradcu kaj dosegla. </p>
                  <p>Kot omeni na začetku, se je namreč to mesto razglasilo za »mesto miru«. Ko pa
                     je bilo treba postaviti znamenje z imeni tistih, ki so jih pomorili komunisti v
                     revoluciji, ko bi s tem dejansko razglasili konec državljanske vojne in mir, so
                     se oglasile temne sile. Slovenj Gradec je pokazal, da ne misli resno. Žal mi je
                     njihovih kulturnih delavcev, ki so delali iskreno, pa bili izkoriščeni. To
                     mesto je pokazalo, da je mesto miru za izvoz, ko pa bi morali domačini
                     pospraviti po lastni hiši, so omagali. Gospa Vida se predstavi: </p>
                  <p>» … je tudi naša družina po okupaciji zbežala pred Nemci v Ljubljansko
                     pokrajino. Na nemškem seznamu nezaželenih oseb je bil oče zapisan na 5. mestu
                     kot klerikalni strankarski veljak, sovražnik Nemcev. Kot mnogi drugi je tudi
                     moj oče že v avgustu 1941 prestajal fašistični zapor v Italiji nekje v okolici
                     Benetk. Ves čas medvojnega begunstva je družino s šestimi otroki preživljala
                     mama kot honorarna učiteljica. Kot cigani smo se selili iz kraja v kraj:
                     Straža, Brezova Reber, Ajdovec, Sela, Vavta vas, Novo mesto, Dobrava, Dobruška
                     vas. Kot mnogi drugi se je tudi oče oktobra 43 priključil domobrancem v Novem
                     mestu in se 8. maja 45 poslovil od žene in otrok v Dobruški vasi in odšel z
                     ostalimi domobranci proti Zidanemu Mostu, Celju in dalje. Očetova naivnost pa
                     se je končala z dokončnim dotikom smrti. Na binkoštni praznik 20. maja 45
                     popoldne so ga od večernic odpeljali partizani – znani domačini – v
                     slovenjegraški zapor. Čez pet dni je zopet prestopil prag zapora na poti v
                     večnost.«</p>
                  <p>Na koncu citira stavek, ki ga izrekajo mladi: »Tragika moje generacije je v
                     tem, da so nas oropali spomina.« O tem tožijo vsi, ne samo pri nas, kjer je
                     bila resnica o preteklosti prepovedana, ampak tudi misleci v drugih državah,
                     denimo Italijani. Ti so odkrili, kako starejšim ni uspelo, da bi prenesli
                     resnico na mlajše, čeprav je bilo o njej dovoljeno govoriti. Jasno je, da mladi
                     ne prenesejo predavanj, vbijanja v glavo, neumnih govorjenj, so pa zelo
                     dovzetni za resnico, bolj kot starejši, če jo predstavimo v sprejemljivi
                     obliki. </p>
                  <p>Slavnostni govornik je Tone Drobnič. Od njega pričakujemo trdih in odločnih
                     besed, tudi takih, za katere nekaterimi menijo, da ne spadajo na sveti kraj.
                     Žal je to edini prostor, kjer smejo privreti na dan. Kje bi jih sicer smeli
                     izgovarjati.</p>
                  <p>»Brez spomina ni upanja. Tako je leta 1999 zapisal predsednik evropske komisije
                     Romano Prodi v pismu sinodalnim očetom v Rimu. Razumnih ljudi o pomenu
                     preteklosti za sedanjost in prihodnost ni treba posebej prepričevati. Vsi vemo,
                     kako globoko je vse naše življenje zakoreninjeno v preteklosti, kako vse načrte
                     za prihodnost in vse naše upe gradimo na znanju in izkušanjh, pridobljenih v
                     preteklosti. </p>
                  <p>Po teh merilih naša državna oblast ne spada med razumne in odgovorne, kajti
                     njeni navišji predstavniki nam stalno ponavljajo: Pustite preteklost! Slovenska
                     državna oblast preteklosti ni raziskala niti tedaj in tam, ko ji to nalagajo
                     ustava, zakoni in mednarodne konvencije, ko gre za množične umore, za
                     odkrivanje in raziskovanje zločinov zoper mednarodno pravo in človečnost.
                     Ugotovila ni še nobene žrtve in našla ni še nobenega zločinca. Za državo se
                     zločin ni zgodil, zločinci še naprej uživajo vse družbene in državne časti in
                     celo privilegije. Zato smo obsojeni na izgubo javnega spomina in na izgubo
                     upanja.«</p>
                  <p>Tone nadaljuje, da pa na svoji strani kar naprej prirejajo spominske
                     slovesnosti, na katerih »v senci rdečih zvezd ne manjka nekdanjih in sedanjih
                     najvišjih politikov.« Dotakne se teze, ki jo je na novo iznašla Hribarjeva, da
                     se je začel razdor v narodu in ločevanje duhov že z nastopom Mahniča in da je
                     bilo tisto, kar se je dogajalo med drugo svetovno vojno samo vrhunec, krivda pa
                     na protikomunistični strani. </p>
                  <figure>
                     <graphic url="slike_z_43/z_43_30.png"/>
                     <head>Pod domobranskimi zastavami <name type="author">Tine
                        Velikonja</name></head>
                  </figure>
                  <p>Na koncu poslušamo o nedavnih dogodkih v ZDA. »Prvi val mednarodnega terorizma
                     je po ukazih Lenina in Stalina pred več kot pol stoletja začela prva mednarodna
                     teroristična organizacija Komunistična internacionala – Kominterna. Slovenski
                     komunisti so s terorjem formalno začeli 16. septembra 1941, ko so si na silo in
                     pod grožnjo smrti prilastili vse odločanje v okupirani Sloveniji. Kdor njihove
                     monopolne oblasti ne bi priznal, je bil razglašen za narodnega izdajalca in
                     umorjen. Niso streljali okupatorjev, morili so Slovence brez orožja in brez
                     krivde. Pripravljali so nasilno revolucijo in prevzem oblasti.</p>
                  <p>Nad komunističnim terorizmom, ki je prizadejal slovenski narod z neprimerno
                     hujšimi posledicami kot sedanji terorizem Ameriko, se nihče ne zgraža, noben
                     predsednik ga ni še obodil za barbarskega, za nesprejemljivega, za uničevalca
                     civilizacije in slovenske kulture, za uničevalca sožitja in življenja v našem
                     narodu. Slovenskim možem, ki so prijeli za orožje v bran svojih domov in svojih
                     družin pred komunističnim nasiljem, naši predsedniki skladno s terorističnim
                     odlokom iz septembra 1941 ne priznavajo pravice do obrambe. Mi pa vemo, da so
                     Vaške straže in kasneje Slovenski domobranci imeli prav takšno pravico, da so
                     se uprli tedanjemu komunističnemu terorizmu, kot jo ima danes Amerika, da se
                     upre sedanjemu mednarodnemu terorizmu. Tudi današnji terorizem se sam ne
                     predstavlja kot zlo, ampak kot boj za svobodo.« </p>
                  <p>Še Moja domovina. Od spomenika se spustim do križa. Cvetje in sveče, okrog
                     ljudje. Poznamo se in si segamo v roke. Srečni smo, morda preveč zgovorni za
                     kraj težkega spomina. Pa kaj hočemo. Na svidenje drugo leto! </p>
               </div>
            </div>
            <div type="div2">
               <head>Pogovori na Rogu </head>
               <docAuthor>Justin Stanovnik</docAuthor>
               <div type="div3">
                  <head>Kočevski rog, 10. junij 2001 </head>
                  <p>Roška spominska slovesnost še nikoli ni bila tako zgodaj kot letos. Tako je še
                     ujela čas, v katerem se je leta 1945 ubijanje na Rogu dejansko dogajalo, čeprav
                     res le njegov zadnji dan. Ob tem pomislim, da se bo naš spomin, potem ko se bo
                     zavedel, da je ujel ritem resničnega časa, še laže in bolj pristno vrnil v
                     preteklost. Kot drugekrati se tudi letos odpravim na Rog zelo zgodaj – ne
                     pridem dosti po pol deveti – a me tudi letos preseneti, ko vidim, koliko ljudi
                     je že tam. Nekateri si dajo opraviti s svečami in cvetjem spodaj ob križu in
                     gori ob jami; prenekateri se ustavi ob katerem od dreves, kot tisti, ki je že
                     blizu cilja in se mu ne mudi več tako zelo; nekateri posedajo po skalah – mnogi
                     smo že v letih, ko bi imeli marsikaj povedati o svojih nogah, – nekateri pa se
                     ustavijo, da se pozdravijo s tistimi, ki so jih zadnjič videli ali lani ali
                     predlani – dlje nazaj bi komaj kateremu bilo treba seči. Vse poteka tako, da se
                     sam po sebi ustvari občutek, da to še ni tista prava reč: da bo tista prava reč
                     šele prišla – potem ko se bo začela maša in ko bodo po njej izrečene še besede,
                     za katere ljudje mislijo, da jih je o stvareh, ki so se tu dogajale, treba
                     izreči. </p>
                  <p>Ker vem, da mi bo, kot vedno, časa nazadnje primanjkovalo, se tega, za kar sem
                     tukaj, lotim takoj. S tem, da bom ustavil katerega od teh, ki so bodisi že tu
                     ali pa bodo šele prišli, bom skušal zvedeti, katera misel ali misel na koga ga
                     je pripeljala sem. </p>
                  <p>Kot vedno bodo pred menoj nastajale zgodbe: za trenutek bodo predme stopile
                     usode, ki jih bo priklical spomin teh, s katerimi bom govoril. Dve, tri minute,
                     si kot tolikokrat prej spet ponovim. Ali je to dopustno, ali se to sme? Teh
                     nekaj minut za celo življenje. Obenem pa se zavem, da te zgodbe razkrivajo
                     najbolj resnično podobo Roga: podobo ljudi, ki ležijo v njegovih breznih, in
                     ljudi, ki jih je zvestoba do njih in do sebe pripeljala sem. To je prvi
                     razmislek, ki ga moram urediti v sebi. Potem pa je še drugi. Vsak, ki se z njim
                     želim vplesti v pogovor, je konkreten človek, zato ga vprašam po imenu in
                     priimku, pa tudi, od kod prihaja. Vsak mi to tudi takoj in brez obotavljanja
                     pove. Na traku mojega rekorderja so te zgodbe torej avtorizirane. Toda ali
                     moram zaradi tega imena navesti tudi v svojem poročilu v Zavezi? Ko začnem
                     besedilo prepisovati s traku, se vprašanje izostri in zahteva odgovor. Sprva se
                     ne morem odločiti, potem pa pomislim, da na Rog prihaja vsakič tudi do deset
                     tisoč ljudi, mojih zgodb pa se ne nabere več kot deset. Deset pripovedi torej
                     mora predstaviti deset tisoč ljudi. Vsak izmed njih ima namreč svojo zgodbo. Če
                     hočem to doseči, morajo imena stopiti v ozadje. Sicer so tudi zgodbe osebne in
                     konkretne, toda ker jih je rodil isti čas, ista zgodovina, ista stiska, imajo
                     vse nekaj skupnega: ne samo med seboj, ampak tudi s tisočerimi nepovedanimi.
                     Rog predstavlja enotno človeško in zgodovinsko izkustvo. </p>
                  <p>Naključje je naneslo, da sem se najprej srečal s skupino iz mirnopeške doline.
                     Takoj se mi v spominu pojavi znana podoba. Dolina, ki jo vso zajameš z enim
                     pogledom, če se vzpneš do cerkve sv. Ane na njenem zgornjem koncu in se obrneš
                     v smeri njene podolžne osi, ki se izgublja v gozdovih na jugu, za katerimi
                     zaslutiš Novo mesto: dolina, kot bi nekdo hotel z njo pokazati, kaj je dolina.
                     Človek je očaran od te urejenosti in te lepote. Očaran in obenem začuden nad
                     nekim nerazložljivim nasprotjem: nad svetom te lepote in tem, kar je bil človek
                     v njem zmožen narediti. </p>
                  <p>Prvi, ki se z njim spustim v pogovor, je človek iz Goriške vasi. Tu je zaradi
                     dveh bratov, ki sta bila leta 1945 vrnjena in čisto lahko ležita zdaj tu. A to
                     ni vse. Bil je namreč še tretji brat, toliko starejši, da se je lahko leta 1942
                     pridružil nacionalni ilegali, ki se je organizirala pod Gorjanci. Ko so jo
                     napadli hkrati Italijani in partizani, ni vzdržala. Kot drugi je prišel domov
                     tudi on, a ne za dolgo. Ker komunisti hiši niso dali miru, se jim je javil sam.
                     Tri dni so ga imeli privezanega ob nekem kozolcu na hmeljniškem koncu, kjer ga
                     je našel sorodnik, ki je bil pri partizanih: »Ali ga ubijte ali pa ga spustite.
                     Tako ne gre več naprej.« Nekaj časa je bil potem, brez orožja, pri partizanih.
                     Ko je zbolel, je smel domov. Po vsem, kar je videl in doživel, sedaj ni imel
                     druge poti kot k legistom v Trebnje. Februarja 1943 pride v civilni obleki
                     domov na obisk. Komunisti obkolijo hišo, skoči skozi okno, zadene ga krogla, da
                     mrtev obleži na domačem dvorišču. Tega imajo pokopanega na pokopališču v
                     dolini. Za očetov grob pa ne vedo. Na Štefanovo 1944 ga je komunistična milica
                     odpeljala neznano kam. Čez nekaj mesecev jim pride v roke partizanski časopis,
                     iz katerega zvejo, da ga je vojno sodišče 7. korpusa obsodilo na smrt: ničesar
                     o tem, zakaj, kdaj in kje. Tudi domači aktivisti so molčali, tako kot molčijo
                     danes. Tu se vplete v pogovor žena mojega pripovedovalca in se spomni, da so
                     komunisti, preden so očeta odpeljali, še zahtevali, da si obuje nove škornje,
                     pa tudi to, da so jim po vojni vzeli deset hektarjev zemlje. </p>
                  <p>Drugi pripovedovalec je iz Ivanje vasi, od tam, kjer se gozdovi Golobinjeka
                     spustijo do mirnopeške doline. Njegova zgodba zadeva usodo ranjenih
                     domobrancev. Eden od njih je bil njegov brat. Kot mnogo drugih novomeških
                     domobrancev je bil tudi on prepozen za umik na Koroško, poleg tega pa si za to
                     tudi ni prizadeval, saj je bil ranjen. Nekaj časa se je skrival doma, potem pa
                     se mu je začela gnojiti noga in je moral v bolnico v Novo mesto. A ni šel tja
                     sam, za njim je šla tudi informacija, kdo je. Zato v bolnici ni bil dolgo.
                     Pravijo, da so ga vrgli v Krko. Star je bil dvajset let. Drugi ranjeni
                     domobranec je bil njegov bratranec. Ta se je zdravil v ljubljanski bolnici.
                     Tudi on je bil ranjen v nogo. Imel jo je v mavcu in vpeto v mehanizem za
                     uravnavanje. Neke noči, ob deseti uri, je pridrvela ena od tedanjih
                     komunističnih milic in ranjence brutalno zvlekla s postelj na kamione in
                     odpeljala na enega od morišč, ki so registrirana v knjigi Brez milosti. </p>
                  <p>Sedaj, po desetih letih prihajanja na Rog, mnoge obiskovalce že poznam. Eden od
                     njih je tudi znan ljubljanski kirurg. Zaslutim, da bo z njim mogoče
                     spregovoriti o vprašanjih širšega značaja. Takoj na začetku pove, da je tu iz
                     zasebnih razlogov, a nikakor ne samo zato. Kot mnogo drugih tudi on »hodi za
                     bratom«. Med vojno ni bil doma pri družini v Šentvidu, ampak v Ljubljani, v
                     Marijanišču, od koder je hodil na klasično gimnazijo. Leta 1944 je maturiral, z
                     odliko, nato pa se je odločil, da gre k domobrancem. K tej odločitvi je nemalo
                     pripomoglo tudi dejstvo, da so nekaj mesecev prej doma v Šentvidu z nekaterimi
                     drugimi uglednimi Šentvidčani komunisti ubili tudi njegovega očeta.</p>
                  <p>A posebej poudari, da ne prihaja sem samo zaradi tega. Tu da se je zgodila
                     tragedija, kot je ni bilo v slovenski zgodovini. Sam ne bi rabil besede
                     tragedija, a sedaj nočem zapletati pogovora. Rajši poizkusim z nekim
                     vprašanjem, ki me že dolgo časa preganja. Pravim takole: Poglejte, oba
                     slovenska predsednika, predsednik vlade in predsednik države, križarita po
                     svetu in dajeta visoke izjave o človekovih pravicah, o civilizacijskih
                     vrednotah in o pomenu zakonitosti, doma, v državi, za katero sta politično in
                     moralno odgovorna tako kot noben drug, pa ne naredita ničesar, da bi
                     spregovoril zločin neslišanih razmerij. Če se v državi pojavi eno samo okostje,
                     ki ga ni mogoče pojasniti, se njene pravne in politične institucije vznemirijo
                     in se ne morejo pomiriti, dokler se ne pojasni, kaj se je zgodilo. Država z
                     zločinom enostavno ne more živeti, če hoče ostati država. Če se država odloči,
                     da bo živela z zločinom, je v nekem smislu sploh ni več. Poglejte, še
                     nadaljujem, slovenski dnevniki neženirano poročajo o odkritjih novih in manj
                     novih grobišč od Soluna do Baltika, o krajih, kjer so izkopali ali sto ali
                     nekaj sto trupel, ne da bi se čutili dolžni – zaradi najpreprostejše človeške
                     dostojnosti – da bi omenili, da so tudi v Sloveniji kraji, ki skrivajo ne nekaj
                     tisoč, ampak nekaj deset tisoč trupel. Ali je to zato, ker tako malo cenijo
                     slovensko javnost? Ali je to zato, ker mislijo, da smo že tako zelo izučeni
                     živeti z razcepljeno ali shizofreno dušo? Poglejte, ženem svojo misel naprej,
                     ali se je že kdaj zgodilo, da bi kak pesnik izjavil, da ne more delati verzov,
                     ali pisatelj, da ne more več pisati romanov in dram, ali slikar, da ne more več
                     izdelovati slik, če v njegovi domovini, ki je zadnji in brezpogojni vir
                     njegovega navdiha, obstaja zločin – ignoriran in mutast? Ali ste že kdaj
                     slišali, da bi kateri od umetnikov rekel, da ne more biti umetnik v domovini,
                     za katero bi zaradi zločina, ki nedotaknjen živi v njej, bilo treba reči, –
                     horribile dictu, strašno je to izreči – da v nekem smislu ni zločinska. Ali
                     imamo zato umetnost, kakršno imamo? Ali ni umetnost tu zato, da od nje na
                     poseben in bistven način vsi živimo? A zakaj nam potem prinaša rože, za katere
                     že naslednji dan ne vemo, kam z njimi? Ali ni tako zato, ker te rože, ker njene
                     rože ne rastejo iz tistih globin, kjer se pretakajo sokovi, s katerimi se more
                     nasititi človekov duh?</p>
                  <p>Ko postavljam ta in podobna vprašanja, raste v meni občutek, da sogovornik ve,
                     kaj hočem povedati. Obenem se zavem, da tega ne bi bilo, ko ne bi bil že sam
                     naredil sto razmislekov o sedanji pokrajini slovenskega duha; ko se ne bi že
                     sam stokrat raziskujoč napotil po njej. Zato mi odgovori, kot pričakujem.
                     Razumem, da so v njegovih odgovorih trdne in oprijemljive besede, saj je to
                     človek, ki se je celo življenje ukvarjal s trdnimi in oprijemljivimi rečmi:
                     »Nič bistvenega še ni bilo narejenega, da bi se te reči razrešile. Zato še
                     vedno živimo razpeti med neznosnimi nasprotji. Ne moremo se pomiriti in priti k
                     sebi. Če Slovenci ne bomo dosegli osnovne edinosti, bomo težko živeli, morda
                     sploh ne bomo mogli živeti. Ni nam dovoljeno verjeti, da se sedanji nerazrešeni
                     problemi nekoč ne bodo dvignili in udarili nazaj.« </p>
                  <p>Isto temo, le da v nekem drugem ključu, potem nadaljujem z nekom, ki je tudi
                     zdravnik, čeprav je zadnje čase bolj znan kot organizator zdravstva. On misli,
                     da Slovenci vprašanj, ki se tu sprožajo, nismo pozabili, ampak smo jih le
                     potisnili v varno globino. Ko hočem izvedeti zakaj, mi odgovori: »Tak je naš
                     čas. To ni čas vrednot. Ta čas ne dovoli, da bi se uvrščala na program
                     vprašanja, ki imajo veliko moralno zahtevnost.« Ta misel se mi zdi
                     sprejemljiva. Tudi jaz mislim, da bi čas, ki bi bil naklonjen vprašanjem, ki
                     jih postavljamo na Rogu, moral biti poudarjen čas duha. Potem spregovorim še
                     nekaj besed o spravi. </p>
                  <p>Tu sva, razumljivo, tudi na političnem področju. Če je bil namreč spor
                     političen, mora biti tudi sprava politična. Sogovornik se strinja: »Država kot
                     država mora spoznati, da potrebuje spravo.« Ob tem pomislim: kako zelo
                     preprosto je pravzaprav to! Ni treba drugega kot dovoliti ustavi, da
                     spregovori; ni treba drugega kot omogočiti ustavi, da bo narekovala zakone.
                     Sprava bo nastopila takrat, ko bomo vsi cives – državljani; nič drugega kot
                     cives – državljani. Pomislim, kot rečeno, a ne rečem ničesar. Moram naprej. </p>
                  <p>Medtem se je sonce odločilo, da nam bo naklonjeno. Ko sem se bil zjutraj vozil
                     proti Kočevju, se je nebo od časa do časa stemnilo, kakor da bi hotelo reči, da
                     še ne ve natanko, kaj bi. A sedaj skoraj ne dvomim, da nam bo tudi letos –
                     kakor še vedno – prijazno. Na Rogu nam do sedaj še ni bilo treba resno
                     razpenjati dežnikov. </p>
                  <p>Ob enem od obeh rokavov, ki vodita od ceste k jami, se za trenutek ustavim ob
                     gospeh, ki prodajajo Zavezo in Farne spominske plošče. Zadovoljni obrazi, ki
                     jih zagledam, mi povedo, da jim ne gre slabo. Toplo mi je pri srcu, ko
                     pomislim, koliko požrtvovalnih ljudi imamo. </p>
                  <p>Ob vhodu v gozd se znajdem vštric s človekom, ki jih ne kaže dosti čez
                     trideset. Izkaže se, da je tu prvič. Tu ima dva strica, enega po očetovi, enega
                     po mamini strani, a tu ni zaradi njiju. Tu je zato, ker je pripeljal starše.
                     Prav, a doživljati mora vseeno kaj? Nekaj časa išče besede, potem pa pravi
                     malce negotovo: »Človeka pretrese.« To mi je dovolj, a ga vseeno vprašam, kaj
                     sedanji svet misli o ljudeh, ki ležijo tukaj ali ki se jih tukaj spominjamo.
                     »To je tako. Določeni ljudje so oblikovali javno mnenje na določen način in
                     tega ne bo lahko premakniti.« Potem pa še pravi: »Zgodovina bi morala svoje
                     povedati.« Malo me zaskrbi. Spomnim se, da imajo postkomunistični aktivisti ta
                     stavek zapisan v svojem žepnem slovarčku. Ali ni tako, da nam stara in nova
                     nomenklatura poskuša ob vsaki priliki zabičati, da je treba zgodovino
                     prepustiti zgodovinarjem? Sum, da ne ve, zakaj tako govori, je več kot
                     utemeljen. Odločim se, da ga bom vseeno vzel za dobro, a sedaj ne morem, da ne
                     bi pomislil, čeprav se pri tem samemu sebi zdim malce smešen. Ali zgodovinarji
                     vedo, koliko ljudje nanje dajo? Ali se zavedajo svoje odgovornosti? Iz nekega
                     daljnega branja mi <lb/>ob tem sili v spomin neki znani Napoleonov stavek. A
                     danes, hvala Bogu, nimam časa zanj. </p>
                  <figure>
                     <graphic url="slike_z_43/z_43_31.png"/>
                     <head>Rog 2001 <name type="author">Tine Velikonja</name></head>
                  </figure>
                  <p>Sedaj me čaka le še nekaj korakov do ljudi na jasi, kjer bo maša. A se še prej
                     zapletem v nov pogovor. Ta me pripelje do informacij, ki jih že dolgo iščem. V
                     Teharjah se je proti koncu julija 1945 zgodila neka reč, za katero smo vedeli,
                     kako se je začela, ne pa, kako se je razvila in končala. Oznovci so hodili po
                     sobah in z lažnimi obljubami, da bodo šli za nekaj tednov na neko delo, potem
                     pa domov, dosegli, da so se javili vsi tisti mladoletniki, ki so bili sicer
                     mlajši od osemnajst let, pri domobrancih pa so bili eno leto ali več. Dopoldne
                     so jih popisali, zvečer pa so prišli ponje in jih nekam odpeljali. To je bilo
                     vse, kar smo vedeli – razen tega, seveda, da so izginili in da nikogar od njih
                     ni bilo domov. Iz moje doline je takih bilo šest. </p>
                  <p>Tu pa mi pride nasproti človek, ki v Teharjah ni bil samo v isti sobi in v isti
                     baraki in je videl vse, kar smo videli vsi, ampak je bil tudi sam na tistem
                     seznamu, le da se je rešil – edini. To je tako napeta in pretresljiva zgodba,
                     da bi ji storili krivico, če bi jo hoteli povedati na tem mestu v nekaj
                     vrsticah. Prihranili jo bomo za eno naslednjih številk Zaveze, kjer bomo imeli
                     možnost, da ne povemo samo zgodbe same, ampak jo postavimo tudi v teharski
                     prostor. Čeprav mi je bilo to takoj jasno, mu vseeno postavim vprašanje: Kdo pa
                     te je rešil? Že mi je hotel odgovoriti, ko ga prehiti žena: »Marija ga je
                     rešila.« Stala je na robu poti in je do sedaj nisem opazil. Tedaj pa jo
                     pogledam in vidim: pametne, razumne oči, neka posebna modrost je prihajala iz
                     njih. Bogve, kako je s temi rečmi, pomislim, a sem ji hvaležen, da je tako
                     rekla. Poslovimo se z obljubo, da se kmalu vidimo. </p>
                  <p>Gori, že na robu jase, se potem preselim v živi sedanji svet. Vsaka pri svojem
                     drevesu sedita, nekoliko odmaknjeni, dva dekleti, mladi, sedemnajstletnici, kot
                     kmalu izvem, in sošolki. Toda, kako naj to povem, iz različne snovi. Poizkusim
                     s prvo. Zakaj ste prišli sem? »K maši.« No, zaradi maše še ni treba hoditi na
                     Rog. »Ampak tu je maša v naravi, med drevesi.« Vidim, da se mi upira. Nekaj
                     časa sva tiho, potem pa le pravi počasi: »Seveda pa tudi zato, ker je to
                     Kočevski Rog.« Malo se potem obotavljam, a nazadnje le vprašam: Kaj pa mlad
                     človek doživi na Rogu? Za trenutek – malo daljši trenutek – pomolči, potem pa
                     pravi: »Starši prihajajo sem.« Vidim, da hoče obdržati razdaljo. V meni ta
                     odgovor, kakor že nekajkrat prej in pozneje to dopoldne, spet sproži misel: Kaj
                     pa potem, ko starši ne bodo več prihajali? Res, kaj pa potem? Nekakšen odgovor
                     dobim pri drugi. Ta je bolj sproščena in bolj odprta. Nekako drug človek. Da
                     hodi sem vsako leto in da je prvič prišla z avtobusom s starim atom in takrat
                     se je, kot se je izrazila, »navdušila«. Ta beseda me je opogumila – v meni se
                     je prebudil učitelj. Zagledal sem neko možnost. Sprožim vprašanje o kulturi, ki
                     me tudi sicer zanima, za Rog pa se mi zdi bistveno. Povem, kaj mislim s to
                     besedo in vesel, pa tudi malo presenečen ugotovim, da natanko ve, kaj beseda
                     pomeni: kaj si človek misli o sebi; katerim normam se podreja; katere vrednote
                     ga zadovoljujejo; kako zahteven je njegov okus; kako visoko je postavljena
                     letvica tega, kar ima za zadostno. Odgovori, da za kulturo, tako pojmovano in
                     tako razumljeno, ne bi mogla reči, da je pretirano visoka. Potem še skupaj
                     ugotoviva, da bi za človeka, če bi bila njegova kultura visoka, morala imeti
                     pripravljene besede, s katerimi bi se lahko reševal v vsakem položaju. Človek
                     mora vedno kaj imeti, da si pove. Kultura je v tem, da človek nikoli ne ostane
                     nem, brez besedi. Poslovimo se. Prej pa jima še pravim, kakšno razkošje je to,
                     da sta mladi in da bosta živeli tja do srede stoletja in še čez in videli, kako
                     se bo ta sedanji svet obrnil. Ob tem se samo nasmehneta. Očitno imata sedaj
                     druge stvari v glavi. </p>
                  <p>Ker mi moja ura pove, da imam še dovolj časa do začetka maše, se odpravim
                     navzdol po desnem bregu vrtače, ki pelje do jame. Vedno pazim, da se spustim v
                     pogovor s kom na obrobju. Tako, upam, je moje vstopanje manj moteče. </p>
                  <figure>
                     <graphic url="slike_z_43/z_43_32.png"/>
                     <head>31. Rog 2001 <name type="author">Tamino Petelinšek</name></head>
                  </figure>
                  <p>Gospa, ki jo tukaj nagovorim, je tu šele drugič. Zanimiv in nekoliko nenavaden
                     pa je kraj, od koder prihaja: Koper, pravzaprav od nekod iz okolice Kopra.
                     »Ne«, pravi, »od tam ne pride sem dosti ljudi, tudi o tem, kar se je tu
                     zgodilo, se tam ljudje ne pogovarjajo.« Kako pa to, da je ona tu? Pravi: »Z
                     mano je tako, da enostavno moram priti. Nikogar nimam tu, a čutim, da moram
                     priti.« Vprašam jo potem, ali ve, da se je tu zgodil umor, kakršnemu po svetu
                     pravijo genocid, in še, če je tako, zakaj potem tudi pri nas ne uporabljamo te
                     besede ? »Ne vem, zakaj. Ne vem. Ne vem, kako se morejo ljudje tako
                     sprenevedati. To kaže na malo občutljive ljudi, na ljudi trde kože. Kot
                     Slovenka se slabo počutim, ko vidim, kako brezbrižni so ljudje.« Morda pa je
                     krščanstvo tisto, kar njej daje občutljivost, pomislim in seveda tudi vprašam.
                     Potem mi pove, da je doma iz Vipave, da je imela zelo verno mamo in da je tudi
                     sama vero ohranila. Potem še doda: »Veste, vera mora rasti od mladih nog in
                     prijateljstvo mora tudi rasti od mladih nog.« Z vsem se do zadnje pike
                     strinjam, vesel, da sem spoznal dragocenega človeka. </p>
                  <p>Kmalu se izkaže, da tako sama gospa iz Kopra le ni. Na sosednji skali spoznam
                     od tam še nekoga. To je gospod, ki prihaja sem skoraj vsako leto; kadar ga do
                     sedaj ni bilo, je bilo to zaradi pevskega tabora v Šentvidu pri Stični. Tudi on
                     nima tu nikogar. In zakaj potem prihaja? »Zakaj prihajam? Zato, ker so to moji
                     bratje. Zato, ker so to Slovenci.« Ko zaslišim te besede, mi je takoj jasno, da
                     bo to največji stavek, kar jih bom odnesel letos iz Roga. Prinesel mi je veliko
                     spoznanje: Rog je slovenska stvar. Rog je nekaj tako velikega sam po sebi, v
                     tem, kar je, brez zunanjega veličenja, da ne bo moglo biti, da ne bi bil za vse
                     Slovence in od vseh Slovencev. Temu uvidu je po notranji nujnosti sledil drugi
                     in njegova gotovost je bila tolikšna, da se je lahko merila z gotovostjo
                     prvega: nekoč tako tudi bo, nekoč bo tudi v resnici tako, da bodo v Rog
                     prihajali vsi Slovenci. Če bo hotel ta narod obstati, se bo moral tako
                     spremeniti, da v nobenem od njegovih sinov ne bo več notranje ovire, da ne bi
                     šel na Rog. </p>
                  <figure>
                     <graphic url="slike_z_43/z_43_33.png"/>
                     <head>Rog 2001 <name type="author">Tamino Petelinšek</name></head>
                  </figure>
                  <p>Nekoliko niže stoji, malo stran od drugih, žena, ki že z zunanjim zadržanjem
                     kaže, da želi biti sama. Vendar jo nagovorim. Izkaže se, da je stalna
                     obiskovalka Roga. »To imam za svojo dolžnost, da vsako leto grem na Rog in na
                     Teharje. Vsako leto na Rog in na Teharje – od leta 1990.« Kakor letos, si vedno
                     najde samoten prostor in premišljuje. Doma je iz Rovt, rojena 1924. Potem pa
                     ste vse te reči doživeli in izkusili? »Te ljudi sem poznala; vem, kakšen čas je
                     bil to in kaj so ti ljudje hoteli.« Bila je njihova vrstnica, in kadar
                     razmišlja o njih, razmišlja tudi o sebi. Njenega brata verjetno ni tu. Nazadnje
                     so ga videli v Teharjah. Živel je na kmetiji in za kmetijo je bil tudi
                     namenjen. Ker ga ni bilo, je morala potem sama stopiti na njegovo mesto. Ni
                     bilo zaman. Sedaj živi na njej sin in pelje kmetijo. Ali so starši težko
                     prenesli izgubo sina? »Oče zelo težko. Kar naprej ga je jemal v misel. Takrat
                     je bilo tako, da so možje po maši pred cerkvijo govorili samo o svojih
                     sinovih.« Potem jo še vprašam, kako misli, ali stoji stvar ljudi, zaradi
                     katerih prihajamo sem, visoko ali nizko. »V desetih letih še nikoli tako nizko
                     kot sedaj. Tudi po zaslugi naših katoliških političnih voditeljev.« Potem pa
                     dostavi: »Toda tega zločina ne bo mogoče skrivati večno. Nekoč bo drugače.« </p>
                  <p>Potem sem posnel še več pogovorov. Enega s človekom, ki sem ga poznal že od
                     prej – po telefonu. Po nekem mojem radijskem komentarju je bil tako prijazen,
                     da mi je izrekel priznanje. A to ni važno. Važno je to, da sem v njem spoznal
                     človeka, ki ve, za kaj gre. Ve tako dobro, da zna to tudi povedati. To morda ni
                     samo zato, ker je izšolan pravnik, ampak zato, ker je človek z občutljivimi
                     duhovnimi in političnimi senzorji. Pozna Novo slovensko zavezo, ve, kaj hoče,
                     in jo podpira. Toplo se mu zahvalim za njegovo prijateljstvo. </p>
                  <p>Za drug pogovor pa sem našel – vidi se, da sem bil nekoč učitelj – kranjskega
                     gimnazijca. Tu je bil že štirikrat, vedno s starši. Hitro pomislim, da je to
                     najboljši način, da bo hodil na Rog tudi potem, ko starši ne bodo mogli ali pa
                     jih ne bo več. Potem se pozanimam, kako je z zgodovino v šoli. V dveh
                     pošiljkah, s presledkom, izvem tole: »V šoli se še vedno poučuje zgodovina
                     zmagovalcev. To je zgodovina, za katero je treba reči, da je bila ideološka,
                     zaukazana zgodovina.« Ko bi rad zvedel, če je v razredu čutiti odpor zoper to,
                     mi odgovori: »Ne, saj je to zanje edina resnica; druge resnice ne poznajo.«
                     Potem pa kot v pojasnilo nadaljuje: »Tudi njihovi starši so zrastli s to
                     varianto preteklosti.« Ampak, pravim, v razredu morajo vendar biti tudi ljudje,
                     ki prihajajo iz drugačnega sveta? Pove mi, da seveda so, a niso »zagreti«. Tako
                     se torej danes reče, da niso »zagreti«. V preprosti slovenščini pa to pomeni,
                     da ne vedo, kdo so, in da jim tega tudi ni dosti mar. </p>
                  <p>Kako nenavadna so bila pota, ki so mlade ljudi vodila v domobransko vojsko, mi
                     znova potrdi tretji pogovor. Človek, s katerim je stekel, tudi »hodi za
                     bratom«. Doma je bil z velike kmetije na Gamberku pri Čemšeniku. Po nekaj letih
                     v salezijanskem semenišču na Rakovniku je izstopil in si poiskal službo
                     učitelja nekje pri Šentjerneju. Tu ga mobilizirajo partizani. Ko izvedo, kaj je
                     bil, ga s pokvarjenim mitraljezom postavijo pred napadajoče Nemce. Ti mu dajo
                     potem na izbiro: ali k domobrancem ali v nemško taborišče. Ker je v Dachauu že
                     leta 1943 umrl njegov oče – na njihovo samotno kmetijo so stalno prihajali
                     partizani – se odloči za domobrance. Doma so medtem živeli svoje življenje.
                     Zaradi enega od ponovnih partizanskih obiskov so jim Nemci požgali domačijo. A
                     za domobrance so vedeli, in ker so vedeli tudi, kaj je komunizem, so jih
                     razumeli in bili na njihovi strani. Moj pripovedovalec pravi: »Ljudje so se
                     komunistov bali.« V njihovi družini je bila poučen človek predvsem mati, ki je
                     veliko brala. </p>
                  <p>Zadnji pripovedovalec mi ima povedati zanimive in važne reči. Ne samo zaradi
                     svojega brata, ki je kot študent v Ljubljani šel k domobrancem, a 1945 ni šel
                     na Koroško, ampak je ostal v Ljubljani in se javil, kot je bilo zahtevano, in
                     potem kot drugi izginil. Ne samo zato, ampak tudi zaradi izkustev na povojnem
                     Kočevskem. Kot elektromonter je pri gradnji daljnovoda odkril, kje je Kočevski
                     Rog in kaj se je v njegovih gozdovih godilo. Spoznal je ljudi, ki so dajali
                     domobrancem zadnje zajemalke juhe iz smrekovih igel; ki so bili priče njihove
                     lakote in žeje in njihove groze; ki so videli, kako so se tiste stvari godile,
                     in se potem samo bali in bali in bali. Ob tem zadenem na staro spoznanje, da je
                     strah ena glavnih postavk komunistične revolucionarne pragme: prej, takrat in
                     pozneje. Strah, rojen iz neke groze, je potem povzročil, da so stvari, ki jih
                     je kdo videl ali slišal, ostale zabetonirane v njegovi notranjosti do smrti.
                     Strah je zadnji razlog, da tudi komunisti sami še danes delujejo kot bebci –
                     ljudje brez spomina. To, v kar so se vpletli, jih je ponižalo. Ni jih kaznovalo
                     pravo, ki ga je postavila obnovljena demokracija, kaznovali so se sami –
                     kaznoval in ponižal jih je svet, ki so ga soustvarjali sami.</p>
                  <p>Moj pripovedovalec se spominja tudi treh domobrancev, ki so ušli iz ene od
                     kočevskih jam in za en teden našli zatočišče v njihovem domačem skednju v eni
                     od ribniških vasi. Strašni so bili videti: v razpadajočih capah, z oteklimi, v
                     cunje zavitimi nogami, z obrazi, iz katerih je gledala smrt. Ob tem se spomnim,
                     da nekoliko poznam njihovo nadaljnjo usodo. Za nekaj časa so se rešili vsi
                     trije, toda pozneje je eden od treh utonil v jezeru v bližini domače vasi, eden
                     je izginil v oznovskih labirintih, potem ko ga je nič hudega sluteči
                     partizanski oče šel javit, tretji pa je bojda še živ nekje v Ameriki. </p>
                  <p>Z vrha, od oltarja dol, prihajajo znaki, da se je začela maša. Ljudje vstanejo
                     in se obrnejo proti oltarju, kjerkoli že kdo je. Vse stoji v nepremični tišini,
                     od zgoraj se zaslišijo glasovi stare, dobre in neskončno tolažljive pesmi:
                     Presrečni bratje in sestre. Zbor je mogočen. Ljudje se napolnjujejo z njegovimi
                     glasovi. Podoba je, da jim pomagajo stati pokonci. </p>
                  <p>Prvo berilo je iz Knjige modrosti: Pri Njem sem bila, ko je zemlji polagal
                     temelje. Pri Njem sem bila in se veselila nastajanja sveta. O besede! V kraju
                     zadnjega nasilja in zadnje nemoči – vera v prvinsko dobrost sveta. Drugo berilo
                     je iz lista apostola Pavla Rimljanom: Ponašamo se z upanjem v božjo slavo;
                     ponašamo pa se tudi s stiskami, zakaj iz stisk prihaja potrpljenje, preizkušnja
                     in upanje. Upanje ne osramoti, ker je božja milost razlita v naša srca in sveti
                     po Svetem Duhu, ki nam je bil dan. Ko se nad množico izgubijo zadnje besede
                     tega berila, obstanemo vsi pred vprašanjem, postavljenim z močjo prvinskega
                     doživetja: Ali so te besede bile povedane posebej za nas, posebej za nas tukaj? </p>
                  <figure>
                     <graphic url="slike_z_43/z_43_34.png"/>
                     <head>Rog 2001 <name type="author">Tamino Petelinšek</name></head>
                  </figure>
                  <p>Evangelij je po sv. Janezu in ga sprejmemo kot spopolnitev prej prebranih
                     misli: Sedaj še ne morete razumeti, pride pa Duh resnice in vam bo pripovedoval
                     prihodnje reči. </p>
                  <p>Kaj je bilo povedano v pridigi med mašo in potem v obeh govorih ob zaključni
                     spominski slovesnosti, je povedalo posebno poročilo v prejšnji številki Zaveze.
                     Meni ostaja samo, da svoje poročilo opremim z neko gloso. Letos na obletni
                     spominski slovesnosti v Rogu ni bilo toliko ljudi kot druga leta. Bilo jih je
                     dosti – štiri ali pet tisoč – a ne toliko kot drugekrati. Poglavitni razlog za
                     to je treba videti v tem, da se pred Rogom ni nič zgodilo, kar bi ljudi nanj
                     spomnilo. Zato so se podali na pot tisti, ki so z njim intimno zaposleni in ki
                     za takšno pot ne potrebujejo nobene misli razen svoje. Toda če iskreno
                     verjamemo, da je Rog kraj, kjer se bo na naraven način postavila slovenska
                     enotnost, in kraj, kjer se bo obnovila na naraven način narodova duhovnost; če
                     verjamemo, da ima Rog to možnost v sebi, da postane kraj narodovega prihajanja
                     k sebi, potem je pač treba narediti, kar kdo more, da bi se v ljudeh uveljavila
                     preprosta in samoumevna misel, da se v Rog pač gre – da v Rog človek enostavno
                     gre, da to terja osnovna decentnost ali spodobnost. Kdor od bralcev je imel
                     toliko vztrajnosti, da je to poročilo prebral do konca, mu, ne brez nujnosti,
                     predlagam, da se ob njem ustavi in nekoliko pomisli, če bi tudi on lahko
                     odigral določeno vlogo v tem načrtu, ki mu ne moremo odrekati pomena in
                     velikosti. </p>
               </div>
            </div>
         </div>
         <div type="div1">
            <head>Besedila nove slovenske zaveze javnosti</head>
            <div type="div2">
               <head>Tiskovna konferenca Nove Slovenske zaveze – 17. oktober 2001 </head>
               <div type="div3">
                  <p>Odkritje množičnega grobišča in morišča v Slovenski Bistrici zavezuje Novo
                     Slovensko zavezo, da opozori javnost na nekatere stvari.</p>
                  <p>Odkritje v Slovenski Bistrici je vznemirilo javnost. Videti je, da človeška
                     domišljija potrebuje konkretne vzpodbude, da začne delovati: česar niso mogle
                     doseči besede, so dosegle lobanje, ki so se začele kotaliti iz zemlje.
                     Slovenska Bistrica pa je vznemirila tudi komuniste. Opozorila jih je, da svojih
                     zločinov ne bodo mogli premolčati, kot so upali po prvotnem scenariju. Videli
                     so, da bodo slednjič morali nekaj ukreniti. Trenutku ni manjkalo dramatičnosti:
                     mislili smo že, da jih bodo lobanje premagale – saj jih je bilo po vseh
                     človeških predstavah vendar preveč. Mislili smo tako in, priznamo, tudi upali. </p>
                  <p>Toda, namesto da bi se zgrozili nad tem, kar se je po Slovenski Bistrici začelo
                     izpisovati na nebu, so dokazali, da so zmožni prenesti tudi ta pritisk.
                     Dokazali so, da imajo neko dušo, za katero je Kolakowski rekel, da je nesmrtna.
                     Vse, kar smo dočakali, je bilo nekaj žaljivih besedil izpod peres
                     protagonistov, pa tudi ljudi, ki jih imajo v službi. Manipulacija se nadaljuje. </p>
                  <p>Za besedila, ki jih tu objavljamo, ne upamo, da bodo kaj ustavila ali kaj
                     preprečila – v tem ubožnem času. Objavljamo jih zato, da bo kdo kdaj v
                     prihodnosti, če bomo Slovenci še obstajali, lahko videl, da so bili nekoč
                     ljudje, ki so nekoliko vedeli, za kaj gre, in jih je skrbelo. </p>
               </div>
               <div type="div3">
                  <head>Genocid – največje slovensko vprašanje</head>
                  <docAuthor>Justin Stanovnik</docAuthor>
                  <p>1. Obstaja velika možnost, da bo postkomunistična politika prek sodnih ustanov
                     in ustanov pregona raziskavo usmerjala tako, da se široko vznemirjenje
                     javnosti, ki ga je odkritje povzročilo, omeji in poteši na nekem delnem primeru
                     in se tako za nekaj let ali desetletij spet potisnejo v pozabljenje medvojni in
                     povojni komunistični množični zločini, ki vsak zase, še bolj pa v celoti
                     dosegajo razsežnosti in značaj genocida. Obstaja torej dejanska nevarnost, da
                     bodo postkomunisti zmanipulirali tudi Slovensko Bistrico – delo pogumnih in
                     častivrednih mož, ki jim osnovna človeška zvestoba ni dovoljevala, da bi v
                     njihovi zemlji izginila brez sledu in za vselej velik zločin in velika krivica. </p>
                  <p>2. Nova Slovenska zaveza čuti tudi urgentno nujnost, da opozori javnost, da
                     medvojni in povojni genocid ni več vprašanje neke teroristične politike in
                     njenih agentov, ampak je postal slovensko vprašanje kateksohen. Če pa je to
                     postalo slovensko vprašanje, pomeni, da je postalo vprašanje našega obstoja. Če
                     se trudimo, da bi prišli v Evropsko zvezo, ne delamo tega zato, da bi povečali
                     neko politično in ekonomsko silo, ampak zato, da bi v njej živeli na višji
                     ravni; in če želimo, da bi bili sprejeti v NATO, si to želimo, da bi tam
                     varneje živeli, ne pa zato, da bi okrepili neko vojaško zvezo. Toda ali je
                     domovina, ki zavestno krije množični umor svojih sinov in hčera, še domovina:
                     ali ni to – horribile dictu, grozno je to reči – zaradi zločina, ki je v njej,
                     zločinska domovina; in ali je država, ki v sebi zavestno ignorira tako velik
                     zločin, kot je genocid, še država: ali ni to – horribile dictu, strašno je to
                     reči – zaradi zločina, ki je v njej, zločinska država? Ali pa bomo mogli
                     obstajati, če nas bo ob vsakem času in ob vsaki uri ali dneva ali noči lahko
                     napadla misel, da smo sinovi zločinske domovine in državljani zločinske države?
                     Ali bomo mogli hoditi pokonci?</p>
                  <figure>
                     <graphic url="slike_z_43/z_43_35.png"/>
                     <head>Slovenska domobranska vojska – Še danes ne moremo verjeti, da so vse
                        pobili! <name type="author"/></head>
                  </figure>
                  <p>3. Naslednja stvar, ki bi želeli, da javnost zanjo izve, pa je nekaj, kar ima
                     vso podobo široko razpredene zarote. Falzificirana zgodovina se na primer
                     izreka pred predsednikom akademije znanosti in umetnosti, pred rektorjem
                     univerze, pred predsednikom vrhovnega sodišča – toda ali kdo od njih
                     protestira? Nekaj sto ljudi je samo v demokratskem desetletju dobilo visoka in
                     prestižna odlikovanja in nagrade – toda ali se je kdaj zgodilo, da bi jo kdo
                     odklonil, ker da ne more biti odlikovan v državi, v kateri obstaja zločin? Ali
                     ste že kdaj slišali, da bi kateri od mnogih umetnikov v deželi prišel in se
                     odpovedal svojemu visokemu poklicu, češ da umetnost ne more več obstajati v
                     senci zločina in da se raje umakne? Štirinajst knjig Enciklopedije Slovenije
                     obsega pet tisoč strani in koliko strani obsega genocid junija 1945? Dr. Mitja
                     Ferenc, ki je napisal članek Kočevski Rog, je uporabil za njegov geografski in
                     geološki opis štiriindvajset vrstic, za zgodovino partizanskega Roga sto
                     enaintrideset vrstic, za umor slovenske domobranske vojske pa osem vrstic in
                     pol. In to je hkrati tudi vse, kar Enciklopedija Slovenije ve o množičnem
                     ubijanju v Rogu: osem vrstic in pol! Ali ima ob tem še kdo pogum reči, da
                     pretiravamo, ko govorimo o zaroti? Kaj pa naj bi to sicer bilo? Da zarota ni
                     zavedna? Morda, a potem toliko slabše. Osem vrstic in pol – o nečem, kar štrli
                     nad vso slovensko zgodovino, v znanstvenem podjetju, ki v svojih odborih in
                     pododborih, v komisijah in podkomisijah našteva skoraj vsa imena, ki v deželi
                     kaj pomenijo.</p>
                  <p>4. Predniki so poskrbeli, da imamo za domovino prostor, kjer mrtve pokopavajo
                     že najmanj deset tisoč let. Z nami pa je prišlo, da smo se uprli tej pradavni
                     normi. Ali se nima sedaj smisla vpraševati, do kam sega polis in kje se začne
                     Perzija? Kje je prostor civilizacije in kje prostor barbarstva? Pozabite na
                     geografijo, pomislite na to, kaj je glavah. Vaclav Havel, predsednik Republike
                     Češke, je nekoč postavil zahtevo: Živeti v resnici! Predsednik države Slovenije
                     ponovno in ponovno priporoča, naj zanemarimo preteklost. Ob sprejetju
                     protiteroristične izjave v Državnem zboru je rekel, da se je treba upreti
                     »nenadzorovanemu nasilju«. Pokol slovenske vojske junija 1945 je bilo zelo
                     nadzorovano nasilje. </p>
                  <p>Ali se povsem lahko kdo čudi, če nam ostane le to, da se obrnemo na preproste
                     ljudi? Na vest ljudi, kot so bili možje v Slovenski Bistrici, če je še kaj
                     takih. Mogoče pa je vendarle še nekaj prostorov, ki jih maligna tvorba, ki se
                     je nekoč zgostila v našem narodnem telesu, ni dosegla. Sklicujoč se na isto
                     logiko in iste razloge, se obračamo tudi na medije. Pravijo, da so četrta veja
                     oblasti. Prišel je čas, da to dokažejo. </p>
                  <figure>
                     <graphic url="slike_z_43/z_43_36.png"/>
                     <head>Lepote Slovenije – Kako pa je mogla postati dežela morišč? <name
                           type="author">Simon Dan</name></head>
                  </figure>
               </div>
               <div type="div3">
                  <head>Vojna grobišča po sloveniji</head>
                  <docAuthor>Tine Velikonja</docAuthor>
                  <p>Osnutek zakona o vojnih grobiščih, pripravljen za drugo branje v državnem
                     zboru, širi pojem vojnega grobišča. Mednje spadajo namreč tudi spominski
                     prostori, kjer so bila grobišča, in kraji, ki so urejeni v spomin na umrle
                     osebe iz 2. in 3. člena (sem spadajo umrli na partizanski strani) na mestu
                     smrti. Na ta način ne bodo imela statusa vojnega grobišča samo prava grobišča,
                     kjer so pokopani padli partizani in žrtve okupatorjevega nasilja, ampak bo za
                     vojna grobišča skozi stranska vrata razglašenih nad štiri tisoč spomenikov NOB.
                     Njihovo vzdrževanje bo morala plačevati država.</p>
                  <p>Popolnoma drugačna je na situacija na drugi strani. Zakon ignorira prav vsa
                     medvojna grobišča padlih ali pomorjenih vojakov in civilistov na
                     protikomunistični strani. Te izključuje in jim ne priznava statusa vojnih
                     grobišč, čeprav so v njih zares pokopani, za žrtve povojnih pobojev pa se
                     omejuje samo na grobišča pomorjenih med 15. majem in 31. decembrom 1945. Vseh
                     grobišč je v Sloveniji med dvesto in tristo, že kraških jam, v katerih so našli
                     človeške ostanke, je čez 80. </p>
                  <p>Zakon ne pozna revolucije in državljanske vojne, čeprav ju ni mogoče zanikati.
                     Komunisti so že od jeseni 1941 odstranjevali potencialne politične nasprotnike
                     in to počeli osem mesecev, ne da bi se jim kdo uprl. Po nekih ocenah je bilo v
                     tem času ubitih do tisoč ljudi, zvečine posamezno, in so bili na kraju smrti
                     tudi puščeni ali zakopani, po nekaj deset jih leži v grobiščih v bližini
                     taborišč partizanskih enot, med njimi je najbolj znana Krimska jama pa
                     Žiglovica nad Ribnico, Kremenjek na severnem robu dobrniške planote in Brezova
                     Reber v Beli krajini pod Gorjanci. Iz časa vaških straž je najbolj znano
                     grobišče oz. skupinski grob na Selih pri Ajdovcu. </p>
                  <p>Druga večja skupina grobišč je nastala po pobojih septembra in oktobra 1943 po
                     kapitulaciji Italije, vaških stražarjev in vojakov kraljeve vojske, nekaj tudi
                     civilistov: 30 ranjencev na Turjaku, najprej pokopanih na grajskem pokopališču,
                     nato pa zvečine prekopanih v Škocjan pri Turjaku, 60 zajetih vaških stražarjev
                     in civilistov v Velikih Laščah, 110 v Grčaricah zajetih in v Mozlju pomorjenih
                     vojakov kraljeve vojske, 120 v Jelendolu, zvečine prekopanih in ležijo na
                     pokopališču v Hrovači, 80 v Grčaricah, 40 na Travni gori in 40 v Mačkovcu.</p>
                  <p>Iz časa domobranstva je najbolj znano vojaško pokopališče na Orlovem vrhu na
                     Ljubljanskem Gradu, kjer je bilo pokopanih okrog 150 padlih domobrancev, ki pa
                     je bilo po vojni razdejano. Dodal bi, da to ni bilo edino dejanje, saj se v
                     Ljubljani niso ustavili samo pri tem, ampak so po vojni uničili tudi grobove
                     žrtev VOS-ovskih atentatov, tako Natlačena, Ehrlicha, Župca in drugih. V
                     Grahovem je na kraju 30 pokopanih ob napadu na postojanko samo nagrobnik
                     Balantiču, v Črnem Vrhu nad Idrijo je grob 45 pokopanih ob napadu na postojanko
                     izginil in so tam nagrobniki drugih. Kaže, da je največje grobišče iz tistega
                     obdobja v Podgrivski grapi v Gorenji Trebuši. </p>
                  <p>Naštetih grobišč zakon ne priznava za vojna grobišča in država ne namerava
                     skrbeti zanje. </p>
                  <p>Seveda imajo večjo težo grobišča žrtev povojnih pobojev, tako zaradi svoje
                     številčnosti kot zaradi števila žrtev. Govorijo in prepričujejo nas, naj popis
                     grobišč in oceno o žrtvam prepustimo zgodovinarjem, v resnici pa želijo, da
                     ostanejo stvari neraziskane. Beseda »strokovnost«, ki je v jeziku normalna
                     beseda, postaja ideološka in je uporabljena v interesu zakrivanja resnice. </p>
                  <p>Za protitankovski jarek v Tezenskem gozdu so mariborski zgodovinarji pisali, da
                     leži v njem od pet do šest tisoč ljudi, pa so jih samo na 70 metrih ob gradnji
                     avtoceste izkopali 1176 in ker je jarek dolg dobra dva kilometra, domnevamo, da
                     je v njem obležalo trideset do štirideset tisoč ljudi, pretežno vojakov hrvaške
                     vojske. Za grobišče v rovih pri Slovenski Bistrici so govorili, da ni dokazov
                     zanj, pa so že iz prvega rova izkopali ostanke čez dvesto ljudi. </p>
                  <p>Hrvaška vojska in četniki so na svojem umiku iz Zagreba, odkoder naj bi jih šlo
                     skupaj s civilisti okrog 200 000, padali iz zasede v zasedo in se predajali v
                     večjih ali manjših skupinah, za njimi so ostajala grobišča, ki se začenjajo v
                     Mostecu pri Brežicah, Bistrici ob Sotli in Krakovskem gozdu, v Kamniški
                     Bistrici, nadaljujejo na območju Celja, v Zgornjem Doliču, po Mislinjski dolini
                     in končujejo na Pliberškem polju. Pod pritiskom Angležev sledi predaja okrog 70
                     000 ljudi, polovica zajetih je bila naslednje tedne umorjena v Tezenskem gozdu
                     in na Pohorju, drugi postopno na znanem križevem potu. Del vrnjenih Hrvatov iz
                     Vetrinja leži na Lancovem in v Crngrobu. Skratka, za njimi je na ozemlju
                     Slovenije ostalo najmanj sto večjih ali manjših grobišč, v katerih leži čez sto
                     tisoč žrtev. Odprti protitankovski jarek s kostmi na Golovcu na severnem
                     predmestju Celja je že nekaj let ograjen, po splošnih ocenah skriva ostanke
                     deset do dvajset tisoč ljudi, vendar se ga nihče ne loti.</p>
                  <p>Ustavil bi se na grobiščih, kjer ležijo Slovenci. Tudi teh je vsaj sto, vendar
                     bi omenil samo največja. Vse kaže, da je bilo po vojni pomorjenih do 20 000
                     Slovencev. V Brezarjevem breznu in nato prepeljanih v Kucjo dolino je bilo
                     kakih 800 ljudi. Iz Vetrinja naj bi bilo vrnjenih 26 000 ljudi, od tega 11 000
                     slovenskih domobrancev in tisoč slovenskih civilistov. Okrog 4000 domobrancev
                     je obležalo v breznih v Kočevskem Rogu (Jama pod Krenom, Jama pod Macesnovo
                     gorico), tam leži tudi 4000 vojakov Nediæeve vojske in 5000 hrvaške vojske. Na
                     Teharjah so grobovi nekaj sto domobrancev, do 4000 jih je bilo prepeljanih in
                     umorjenih na Hrastniškem hribu in njegovi okolici, pa tudi 1500 srbskih
                     četnikov.</p>
                  <p>Ostanejo še grobišča Slovencev, potencialnih nasprotnikov komunističnega režima
                     in žrtev zakasnele revolucije. Največ jih je na Štajerskem, ocenjuje jih na
                     3000. Sem spada tudi Slovenska Bistrica. Na Goricah nad Šoštanjem je grobišče
                     šoštanjskih meščanov, v Žančanih pri Slovenj Gradcu so poleg domačinov tudi
                     drugi, v Košnici celjski meščani, v Mariji Reki domačini iz Posavja. </p>
                  <p>Na Primorskem imamo grobišča na Ajdovskem polju, v kraških jamah v Trnovskem
                     gozdu (Zalesnika in Cvetrež pri Trnovem, Zagomila pri Grgarju), na Angelski
                     gori (Jama za Medvedovšem in Jama za robom) ter Andrejčkovo in Ajharjevo brezno
                     na Črnovrški planoti. Tam leži večina tistih 1200 Slovencev in Italijanov,
                     odpeljanih po vojni iz goriških in tržaških zaporov. Zvečine so lepo urejena in
                     za zgled, kako si zamišljamo, da bi moralo biti tudi drugod. </p>
                  <p>Ni skrivnost, da so po podpisu pogodbe o vračanju in umiku odpeljali z ozemlja
                     avstrijske Koroške na jugoslovansko stran nekaj sto Korošcev, pol v Begunje in
                     pol v Prevalje; od teh se polovica ni nikdar vrnila domov. </p>
                  <p>Ostanejo še domobranski ranjenci, zajeti na vlakih ali pobrani po ljubljanskih
                     bolnišnicah, okrog tristo, zvečine vrženi v eno od dveh brezen Pri Konfinu nad
                     Grčaricami ali v Koščevo brezno nad Gornjim Igom. </p>
                  <p>Zaključil bi z naslednjim:</p>
                  <p>Predvsem bi bilo treba vsa grobišča raziskati, zavarovati, urediti in označiti.
                     Želimo, da se posebej spoštljivo in avtentično uredi vsaj nekaj največjih
                     grobišč. Na Teharjah opažamo, da se prostor, kjer je bilo taborišče, in grapa,
                     kjer je grobišče, oboje na površini 500 x 200 metrov, ki naj bi bil Teharski
                     spominski park, nenehoma oži. Nazadnje bo ostalo samo pol hektarja za centralni
                     objekt in bližnjo okolico, čeprav naj bi bilo vse skupaj centralni slovenski
                     spomenik žrtvam revolucije. V Kočevskem Rogu se ne spoštujejo osnovna pravila o
                     ohranjanju naravne in kulturne dediščine. V najbolj dragoceni srednji del je
                     vdrla neustrezna gradnja, ki ne služi ničemur. Na Hrastniškem hribu je samo
                     droben križ, ki pojasnjuje, da se je tu dogajalo nekaj hudega. V Škofovih
                     zavodih v Šentvidu zaenkrat po ničemer ne izveš, da so od tam odhajali na
                     morišča v Kočevskem Rogu. </p>
                  <p>Ni jasno, zakaj se zdaj lotevajo grobišča na Lancovem, ko je bilo že vse
                     zmenjeno za izkop pri Brezarjevem breznu. Za raziskavo pa bi med prvimi
                     predlagali tudi brezni pri Konfinu in izkop vseh grobišč na ožjem področju
                     mesta Celja. </p>
               </div>
               <div type="div3">
                  <head>Predlog zakona o vojnih grobiščih</head>
                  <docAuthor>Stane Štrbenk</docAuthor>
                  <p>Problematika varstva vojnih grobišč v Sloveniji dosedaj povsem zadovoljivo in
                     kompleksno ureja Zakon o grobiščih in grobovih borcev, to je borcev NOB. </p>
                  <p>Ministrstvo za delo, družino in socialne zadeve je predložilo Državnemu zboru
                     RS predlog novega zakona o vojnih grobiščih. Pričakovali smo, da bo ta zakon
                     uredil predvsem povsem nerešeno problematiko grobišč in grobov tistih oseb, ki
                     so bile do sedaj zunaj zakona, to je oseb padlih in pobitih med zadnjo vojno in
                     po njej na drugi strani državljanske vojne, skratka, da bo mrtve obeh strani
                     državljanske vojne vsaj izenačil tako, kot to urejajo pravni redi civiliziranih
                     držav. Slovenska politična javnost, državni organi in tudi predsednik Republike
                     Slovenije so namreč priznali, da je bila v Sloveniji ne le vojna, pač pa tudi
                     revolucija. </p>
                  <p>Pričakovali smo, da bo ta zakon uredil to problematiko tako, ko so to storili
                     denimo v Španiji po prenehanju državljanske vojne. Z vso spoštljivostjo in
                     častmi so namreč postavili skupen veličasten spomenik vsem padlim in pobitim v
                     državljanski vojni in tako zaključili ideološki spor med španskim narodom.
                     Pričakovali smo, da bo ta zakon morda prvi korak tudi k ideološki pomiritvi v
                     Sloveniji, to je k slovenski spravi. </p>
                  <p>Žal pa moramo ugotoviti, da je tudi ta predlog zakona še vedno skonstruiran na
                     ideološki podlagi, diskimininatoren in protiustaven, saj še vedno ne priznava
                     mrtvim slovenskim državljanom enakopravnosti pred zakonom. Slovenska ustava
                     namreč ne pozna NOB-ja, niti domobranstva. Pozna le slovenske državljane, ki so
                     pred zakonom vsi enakopravni. </p>
                  <p>Predlog zakona je usmerjen predvsem na maksimalno utrditev obstoječega varstva
                     grobišč in grobov oseb, padlih v NOB. Za grobišča druge strani v državljanski
                     vojni pa je le nadzorni in omejevalni zakon, da se ta grobišča ne bi urejala
                     mimo interesov NOB-jevske kontinuitete. Predlog zakona je tudi v nasprotju z
                     Ženevskimi konvencijami o zaščiti žrtev vojne. </p>
                  <p>Predlog zakona namreč:</p>
                  <p>1. ne priznava padlim in pobitim vaškim stražrjem, slovenskim domobrancem in
                     pripadnikom kraljeve jugoslovanske vojne (četnikom) statusa vojaških oseb,
                     čeprav so nesporno to bili, saj so za tak status izpolnjevali vse mednarodne
                     pogoje. Posledično predlog zakona tudi ne priznava grobiščem in grobovom teh
                     oseb statusa vojaških grobišč in grobov, pač pa le status grobišč in grobov
                     civilnih žrtev vojne (2. in 3. člen).</p>
                  <p>2. Predlog zakona neutemeljeno izključuje grobišča in grobove oseb, ki so padle
                     ali bile pobite med vojno in po 31. 12. 1945. Tem ne priznava niti statusa
                     civilnih žrtev vojne. Znano je namreč, da je padlo oz. bilo pobitih med vojno
                     več tisoč oseb tudi še po 31. 12. 1945 (4.člen). Ta omejitev pa ne velja za
                     udeležence NOB.</p>
                  <p>3. Predlog zakona izključuje grobišča po vojni pobitih in padlih domobrancev in
                     civilnih oseb v tujini (6.člen).</p>
                  <figure>
                     <graphic url="slike_z_43/z_43_37.png"/>
                     <head>Lepote Slovenije – Kako to, da noče pošteno pokopati svojih mrtvih? <name
                           type="author">Simon Dan</name></head>
                  </figure>
                  <p>4. Predlog zakona izključuje spominske prostore in kraje, kjer so bili padli in
                     pobiti vaški stražarji in domobranci pokopani in prekopani, iz statusa vojnih
                     grobišč (7.člen).</p>
                  <p>5. Predlog zakona jemlje prizadetim državljanom in organizacijam civilne družbe
                     pravico, da svobodno odločajo o spominskem besedilu na spominskih obeležjih
                     padlih in pobitih žrtev komunističnega nasilja, za grobišča in grobove
                     udeležencev NOB pa ni nobene omejitve. O postavitvi spominskega znamenja na
                     grobiščih žrtev komunističnega nasilja in o spominskem besedilu na znamenjih
                     odloča namreč izključno država oz. pristojno ministrstvo (13.člen).</p>
                  <p>6. Predlog zakona izrecno prepoveduje na spominskih znamenjih žrtev
                     komunističnega nasilja besedilo »Padli za domovino«, za grobišča in grobove
                     udeležencev NOB pa tako besedilo naravnost zapoveduje (13.člen).</p>
                  <p>7. Predlog zakona zapoveduje, da se morebitni dosedanji napisi na spominskih
                     znamenjih žrtev komunističnega nasilja odstranijo (32. člen).</p>
                  <p>8. Na spominskih znamenjih vaških stražarjev in domobrancev ne sme biti
                     napisana njihova pripadnost vojaškim formacijam. Kjer je to morebiti že
                     napisano, se bo moralo izbrisati (32.člen) itd. </p>
                  <p>Navedene diskriminacje predlagatelji zakona utemeljujejo s podtikanjem
                     kolaboracije vaškim stražarjem in domobrancem in jo enačijo, denimo, s
                     francosko kolaboracijo. V Franciji vendar ni bilo državljanske vojne. Dejstva,
                     ki jih v podporo pojmu kolaboracije navajajo, so zato sprenevedanja in
                     laži.</p>
                  <p>Nova Slovenska zaveza ne more verjeti predsedniku Državnega zbora, da je
                     Državni zbor pri sprejemanju Zakona o vojnih grobiščih pripravljen in sposoben
                     ravnati zrelo in upravičiti pričakovanja prizadetih. Predsednik Državnega zbora
                     je namreč ob novem odkritju grobišč v bližini Radovljice povabil v Državni zbor
                     na posvet le člane Vladne komisije za evidentiranje in označitev prikritih
                     grobišč, ne pa tudi ali predvsem predstavnike zainteresirane civilne družbe,
                     med njimi, denimo, tudi Nove Slovenske zaveze.</p>
                  <p>Nova Slovenska zaveza, ki po svojih pravilih zastopa interese padlih in pobitih
                     protirevolucionarjev, predlaganega zakona ne more sprejeti, meni, da bi novi
                     zakon moral že iz samega načela enakopravnosti in pravičnosti, predvsem pa
                     zaradi slovenske sprave, izenačevati v vsem obe strani slovenske državljanske
                     vojne. Če pa bo zakon sprejet tak, kot je predlagan, bo ta še naprej eden od
                     elementov razdvajanja Slovencev, kar pa ni v interesu slovenske države. </p>
                  <p>Upoštevajoč vse navedeno, NSZ meni, da Slovenija ne potrebuje takega zakona,
                     kot je predlagan. Potrebuje le posebni zakon o ureditvi in varstvu grobišč in
                     grobov padlih in pobitih žrtev komunističnega nasilja oz. zakon o slovenskem
                     holokavstu. </p>
               </div>
               <div type="div3">
                  <head>Politični zločini v Sloveniji</head>
                  <docAuthor>Anton Drobnič </docAuthor>
                  <p>Odprtje zaklonišča v Slovenski Bistrici, v katerem so doslej našli čez 230
                     človeških okostij, je slovensko javnost zopet spomnilo na množične umore
                     političnih in idejnih nasprotnikov, ki so jih nad neoboroženimi slovenskimi
                     prebivalci komunistični teroristi izvršili med revolucijo in njihova
                     totalitarna država po drugi svetovni. V Sloveniji je iz tistega časa podobnih
                     množičnih morišč več sto, v njih je po ocenah nekaj sto tisoč žrtev, od tega
                     okrog 25.000 Slovencev. </p>
                  <p>Razumljivo je, da nekdanja totalitarna država ni odkrivala in raziskovala
                     svojih lastnih zločinov. Uzakonjen zločin je pač bistvo vsakega totalitarizma.
                     Povsem nedopustno pa je, da množične zločine in zločince že deset let prikriva
                     in skriva tudi samostojna slovenska država, ki je po svoji ustavi pravna
                     država. Vendar to ni nerazumljivo, saj državo v večini vodijo in upravljajo
                     isti ljudje – nekdanji komunisti, ki so prej vodili zločinsko totalitarno
                     državo. </p>
                  <p>Izvršna oblast, ki je po slovenskih zakonih pristojna za odkrivanje zločinov in
                     njihovih storilcev, zato doslej pravosodju ni podala niti ene ovadbe za zločine
                     revolucije in totalitarne države in mu ni izročila niti enega zločinca. Tudi v
                     Slovenski Bistrici raziskave zasutega zaklonišča ni spodbudila ali začela
                     država, ampak prisebna in človeškega dostojanstva zavedajoča se lokalna
                     skupnost. Šele kasneje, ko odkritja ni bilo več mogoče zatajiti, so prišli
                     državni predstavniki, ki tam niso imeli kaj početi, se postavili pred objektive
                     fotografskih aparatov in kamer in obljubili, da bodo zadevo profesionalno
                     raziskali. Profesionalci so seveda zopet bivši komunisti, zato je
                     neučinkovitost obljubljene raziskave zagotovljena. </p>
                  <p>Dokazov za komunistične množične zločine med vojno in po njej je ogromno. Zato
                     službam za odkrivanje zločinov ni treba čakati na Slovensko Bistrico. Naj
                     omenimo samo dve zadnji publikaciji: knjigo dr. Lovra Šturma Brez milosti, ki
                     dokumentirano opisuje pomor vojnih ujetnikov – ranjencev in bolnikov v mesecu
                     maju 1945, in monografijo dr. Borisa Mlakarja Tragedija v Cerknem, v kateri so
                     zbrani številni in natančni podatki o umoru 15 domačinov iz Cerknega leta 1944
                     na Lajšah. Znani so poboji ujetih vaških stražarjev v Ajdovcu leta 1942, umori
                     v Krimski jami leta 1942, umori na Brezovi Rebri, v breznu Žiglovica, množični
                     umori leta 1943 v Mozlju, Jelendolu, na Travni gori, v Velikih Laščah in težkih
                     ranjencev na Turjaku, sodni umori v zloglasnem kočevskem procesu, genocidni
                     umori ciganov v Sodražici, Kanižarici, pri Novem mestu itd. itd. </p>
                  <p>Znanih je na tisoče žrtev – o tem že leta pričajo javne farne spominske plošče
                     in knjige, znani so številni izvrševalci. Predvsem pa so znani vrhovi
                     revolucije in njene totalitarne države: partijski voditelji, politični
                     komisarji in vojaški poveljniki partizanskih enot, funkcionarji VOS-a in OZNE,
                     KNOJ-a in drugih enot, ki so morile, odgovorni ministri, tožilci, zločinski
                     sodniki in lokalni funkcionarji totalitarne oblasti. Izgovor, da storilci niso
                     znani, je res samo izgovor. Samo izgovor je prav tako trditev, da žrtve niso
                     identificirane, kajti tudi umor nepoznane žrtve je zločin. Brez pravne
                     vrednosti je tudi ugotovitev, da nekatere žrtve niso Slovenci in da zločinci
                     niso v Sloveniji. Tudi umor tujca je zločin, ki ga mora odkriti in preganjati
                     slovenska oblast, ta mora od tuje države zahtevati tudi izročitev tujega
                     zločinca ali pa zahtevati, da takšnemu zločincu po predpisih mednarodne
                     konvencije sodi tuja država. </p>
                  <figure>
                     <graphic url="slike_z_43/z_43_38.png"/>
                     <head>Lepote Slovenije – Kako to, da ne imenuje zločinov, ki so bili sredi nje
                        storjeni? <name type="author"/>Simon Dan</head>
                  </figure>
                  <p>Nešteta grobišča po jamah, jarkih in breznih mora torej pravna država
                     raziskati, ugotoviti žrtve in vzrok njihove smrti, smrt uradno objaviti in jo
                     vpisati v javne knjige, zbrati in urediti podatke o storilcih in jih z ovadbo
                     predati organom kazenskega pregona, ti pa uvesti predpisani kazenski pregon. Za
                     vse to je na prvem mestu odgovorna izvršna oblast s kriminalistično službo,
                     stranke vladajoče koalicije in drugi državni vrhovi, ki morajo vzpostaviti
                     takšne pravne in politične razmere, da bodo taki postopki možni in
                     učinkoviti.</p>
                  <p>Po 60 letih od revolucionarnega nasilja je zadnji čas, da državna oblast
                     izpolni svojo mednarodno, pravno in civilizacijsko in kulturno dolžnost do
                     žrtev tega nasilja, pa tudi dolžnost do svojega, nekoč revoluciji žrtvovanega
                     in danes zaradi revolucije razklanega naroda. Ta oblast je dolžna slovenski
                     narod privesti v stanje evropske normalnosti. </p>
               </div>
            </div>
            <div type="div2">
               <head>Politična epistola slovenskim izvornodemokratičnim strankam</head>
               <div type="div3">
                  <head>Pred usodno odločitvijo</head>
                  <p>Politika slovenskega demokratskega desetletja stoji v znamenju provizorija.
                     Provizorni značaj ji daje odsotnost bistvene politike. Bistvena politika
                     zahteva rešitev slovenskega zgodovinskega vprašanja. Dokler to vprašanje ne bo
                     dobilo absolutne prioritete, se bo politika države Slovenije gibala na ravni
                     začasnosti in prividnosti. </p>
                  <p>Provizornost slovenske politike je neposredna posledica vloge, ki jo v državi
                     imajo sile komunističnega nasledstva ali sile kontinuitete. Sestop v bistveno
                     politiko bi tem silam onemogočil uresničitev njihovega drugega projekta v
                     zgodovini naroda – celostno polastitev vzvodov oblasti v okviru demokratskih
                     institucij države. </p>
                  <p>Z zadrževanjem politike v mejah provizorija je kontinuiteta preprečila, da bi
                     se pokazala in razgalila njena osnovna danost. To, kar kontinuiteto najbolj
                     določa, je krivda. Kontinuiteta je neizbrisno in neločljivo povezana s krivdo.
                     Kontinuiteta je z vsemi, ki gravitirajo v njeno območje, vpletena v krivdo. Če
                     bi krivda kontinuitete dobila eksplicitno podobo, če bi vstopila v prostor
                     družbene zavesti z vsemi moralnimi, kulturnimi in političnimi razsežnostmi, če
                     bi bila vloga, ki jo je v zgodovini imela, v narodovih dokumentih izpisana z
                     odprtim besedilom, bi bilo nemogoče, da se ne bi znašla v vrtincu med svojo
                     resničnostjo in svojimi ambicijami. </p>
                  <p>Krivda komunistične kontinuitete stoji na štirih dejstvih. Ta dejstva so:
                     prvič, boljševiška revolucija in državljanska vojna z začetnim terorjem
                     komunistične gverile in izključevalno polastitvijo pravice do rezistence;
                     drugič, serija množičnih ubijanj Slovencev in drugih nasprotnikov komunizma, ki
                     so dosegla vrhunec v povojnem genocidu slovenske domobranske vojske; tretjič,
                     ustvarjanje razmer, zaradi katerih so morali zapustiti domove zavestni nosilci
                     demokratične kulture in civilizacijske zavezanosti; četrtič, polstoletna
                     odprava civiliziranih norm človeškega soobstajanja z ukinitvijo človekovih
                     pravic in uvedbo totalitarnega režima. To je krivda, ki s svojo velikostjo
                     presega sleherno slovensko izkušnjo, krivda, ki se strmo dviga nad vso narodovo
                     zgodovino. Njena neznanskost izsiljuje vprašanje: Kako je to krivdo sploh
                     mogoče nositi? Iz katere snovi morajo biti ljudje, da so jo v stanju
                     nositi?</p>
                  <p>V našem času pa je prav te ljudi dohitela zgodovina. Dohitela jih je v podobi
                     lobanj, ki so se začele valiti iz zemlje, pa tudi z možnostjo, da Evropa
                     postavi vprašanje, kako si država, ki nima moči, da bi se soočila s svojimi
                     zločini, zamišlja obstajanje v njenem okviru. Lahko bi rekli, da je prišel čas,
                     ki je obetal izsiliti resnico.</p>
                  <p>Pred kontinuiteto se je pot razcepila v dve smeri. Najprej bi izziv časa lahko
                     razumela tako, da ji ukazuje povratek v narodovo skupnost. Lahko bi se
                     odločila, da svojo krivdo sprejme takšno, kakršna je, in se potem osvobojena
                     vključi v narodovo duhovno, kulturno in politično življenje. Svojo
                     pripravljenost, da to storijo, bi ljudje kontinuitete mogli pokazati tako, da
                     bi dosegli, da državni zbor sprejme tri besedila: izjavo o komunistični
                     revoluciji, državljanjski vojni in totalitarni državi, zakon o genocidu in
                     zakon o eksodusu. Ta besedila bi imela veljavo samo tedaj, če bi jih vodilo
                     načelo, da morajo govoriti resnico, nič drugega kot resnico in vso resnico.
                     Šele takšna bi mogla normalizirati ravnotežje, ki ga je porušil komunistični
                     poseg v narodovo zgodovino. Na tem temelju bi se vzpostavila narodova enotnost,
                     brez katere smo v nevarnosti, da nas bo pogoltnilo razburkano morje
                     nepredvidljive prihodnosti. </p>
                  <p>Odločitev, ki smo jo tu predstavili, bi lahko prišla iz človeškega refleksa
                     krivde, ki je tako velika, da je nemogoče, da se je kontinuiteta ne bi
                     zavedala. S totalno manipulacijo je sicer dosegla, da krivda ni mogla
                     spregovoriti z avtentičnim jezikom, a v sebi njeni pripadniki vedo, da so pred
                     narodovo zgodovino zaznamovani s krivdo. </p>
                  <p>Imajo sicer oblast, v rokah imajo predsedstva vseh najvažnejših institucij
                     države, imajo večino v državnem zboru, pod njihovim vplivom je večina
                     organizirane civilne družbe, a pri vsem tem vedo, da je na njih krivda. Pri
                     vsej spretnosti in pretkanosti in uspešnosti vejo, da so moralno in politično v
                     podrejenem položaju pred silami avtentične demokracije. Spričo velike
                     zgodovinske zadolženosti bi torej upravičeno pričakovali, da bo čas, ki jih je
                     dohitel, tudi čas velikega samospraševanja. </p>
                  <p>Toda odločili so se drugače. V režijskih kabinah kontinuitete je bil sprejet
                     sklep, da bodo izziv zgodovine sprejeli in ga izkoristili za velikopotezno
                     dejanje: sklenili so, da bodo s krivdo enkrat za vselej opravili, ne da bi jo
                     priznali. Pred nami je torej čas vrhunske manipulacije. Njena faktura je že
                     znana: razkrili so jo nastopi predsednika državnega zbora, predsednika države
                     in predsednika vlade. </p>
                  <figure>
                     <graphic url="slike_z_43/z_43_39.png"/>
                     <head>Zvonilo bo <name type="author"/>Simon Dan</head>
                  </figure>
                  <p>Aktivirane so bile ideološke advokatske pisarne, ki opravljajo posle za
                     kontinuiteto: ene so svoje izdelke že objavile, druge jih pripravljajo. Spet
                     smo priča pretkanemu in nesramnemu izrabljanju jezika. Neženirano se
                     uporabljajo stare agitpropovske iznajdbe. Spet je resnica žaljena – mogoče še
                     nikoli tako – spet so žalitve zavite v belo in mehko vato. Vse kaže, da so si
                     za vodilo vzeli ukaz iz Lampedusovega romana pred pol stoletja: Vse spremeniti
                     tako, da se ne bo nič spremenilo. Vse narediti tako, da se ne bo nič naredilo. </p>
                  <p>Zakaj vam o vsem tem pišemo? Zato, ker smo v tako kritičnem trenutku na poti
                     našega vračanja k sebi; zato, ker vstopamo v čas, ki terja skrajno prisebnost.
                     Nikakor ne mislimo, da bi vi njihove načrte lahko preprečili. Tega ne morete.
                     Lahko pa naredite nekaj drugega. Lahko se odločite, da pri njih ne boste
                     sodelovali. S tem boste naredili nekaj komaj predstavljivo velikega. Dosegli
                     boste, da bo njihova manipulacija zgrešila poglavitni cilj: da se ne bo
                     spremenila v konsenz prevaranega naroda. Dosegli boste, da bo sedanja
                     manipulacija, kljub svoji virtuozni dognanosti ostala prazna manevrska vaja
                     nekih sil, ki jih je zgodovina že zdavnaj premagala, sedaj pa umetno odlašajo
                     še svoj politični konec. Radi bi vas opozorili – to delamo zato, ker smo zaradi
                     svojega zgodovinskega angažmaja tako zainteresirani za rešitev slovenskega
                     vprašanja – na to, da bi se, če bi se vdali glasovom, ki vam obljubljajo
                     dokončno rešitev nekega velikega vprašanja, a hkrati prikrivajo njeno bistveno
                     dvomljivost, zgodilo nekaj nepopravljivega in usodnega. Zgodila bi se velika
                     krivica mnogim ljudem in država bi za temelj dobila konstrukt, ki bi s svojo
                     zlaganostjo počasi začel prodirati v vse njene institucije. Vas pa bi, kot se
                     je do sedaj še vedno zgodilo, doletela kazen: izgubili bi edino, kar imate –
                     moralni položaj, ki vam ga zagotavlja resnica, dokler na njej stojite. Če pa
                     boste resnico zapustili, njim, katerim na ljubo jo boste zapustili, ne boste
                     enaki, ampak podrejeni. Oni bodo namreč privilegije, s katerimi kot dediči
                     totalitarizma razpolagajo, obdržali. Ni si težko predstavljati, kako suvereno
                     jih bodo izkoriščali, zlasti potem ko bodo dosegli oprostitev od krivde, ne da
                     bi jim jo bilo treba priznati. </p>
                  <p>Če bi bili v državnem zboru tudi z vašimi glasovi sprejeta kaka resolucija ali
                     kaki zakoni, ki ne bi stali na integralni resnici, bi se torej zgodila še ena
                     prevara – nikakor ne najmanjša v bogati tradiciji komunističnega manipuliranja.
                     Vi pa bi kmalu za tem videli, da vam ne ostaja drugo, kot da podpišete
                     brezpogojno vdajo. Podpisali bi jo vi, veljala pa bi za vse, tudi za nas. Ali
                     je nujno, da je tako, se sprašujemo. Ali ni že dovolj političnih mrtvecev, ki
                     jih pušča za seboj ta malo žalostna karavana?</p>
                  <p>Predsednik NSZ dr. Tine Velikonja </p>
                  <p>Podpredsednik NSZ dipl. iur. Tone Drobnič </p>
                  <p>Tajnik NSZ dipl. iur. Stane Štrbenk</p>
                  <p>Urednik Zaveze prof. Justin Stanovnik</p>
                  <p>Ljubljana, 9. novembra 2001</p>
               </div>
            </div>
         </div>
         <div type="div1">
            <head>Nova dognanja</head>
            <div type="div2">
               <head>Preganjanje ženskih redov v Sloveniji po letu 1945</head>
               <docAuthor>Tamara Griesser-Pečar</docAuthor>
               <div type="div3">
                  <p>Po vojni so komunistične oblasti na katoliško Cerkev kot na edino res nevarno
                     opozicijo v deželi izvajale strahoten pritisk, v začetku gotovo z namenom, da
                     bi jo uničile oz. napravile neverodostojno v očeh prebivalstva in da bi tako
                     dosegle ločitev Cerkve in družbe. Temu so bili namenjeni tudi nešteti procesi
                     proti duhovnikom in redovnikom. Že takoj po vojni so brez obtožb prišli v zapor
                     nekateri predstavniki Cerkve, od jeseni 1945 pa so jih vedno številneje
                     postavljali pred sodišče. V začetku so bili obtoževani izdaje, kolaboracije in
                     vohunstva, kasneje pa so bile glavne točke obtožnic razdiralna indoktrinacija
                     proti obstoječemu sistemu, devizni prekrški, uvažanje in razširjanje sovražne
                     (beri emigrantske) literature, prekrški proti določbam o nabiranju denarja,
                     nedovoljeno zbiranje in podobno.</p>
                  <p>V času neposredno po tako imenovani osvoboditvi, »tako imenovani« zato, ker
                     prehoda od enega zatiralskega režima v drugega mnogi, tudi velika večina
                     predstavnikov Cerkve, niso občutili kot osvoboditev, so bili represivni
                     postopki proti Cerkvi precej odkriti in surovi. Sčasoma pa so postajali seveda
                     zmeraj bolj prefinjeni, vendar pa se še v priročniku Udbe, izdanem maja 1970,
                     Katoliška Cerkev vodi pod rubriko »notranji sovražnik«. Zaporov in obsodb je
                     bilo seveda od srede petdesetih let vedno manj, zato pa so nastopili drugi
                     ukrepi, kot npr. gosta mreža udbovskih informatorjev, prisluškovalne naprave v
                     prostorih t. i. sovražnikov, delo po Udbi l. 1949 ustanovljenega duhovniškega
                     Cirilmetodijskega društva (CMD), pomanjkanje gmotnih sredstev, deloma pa tudi
                     že samocenzurna zadržanost samih predstavnikov Cerkve. Cerkev v javnem
                     življenju na videz ni imela nobene vloge več, prisiljena je bila, da se
                     popolnoma umakne v zasebno sfero svojih vernikov. Položaj se je sicer polagoma
                     spreminjal, predvsem odkar je 1979 prevzel vodstvo slovenske Cerkve v tujini
                     zelo cenjeni nadškof dr. Alojzij Šuštar. Ker je bil iz zahodne tujine navajen
                     na spoštljivo obravnavanje, je proti komunistični oblastnikom nastopal bolj
                     samozavestno, kot so bili ti dotlej navajeni. </p>
                  <p>Malo pred preobratom je bil božič spet uveden kot dela prost dan, duhovniki so
                     dobili vstop v domove za onemogle, lahko so obiskovali bolnike v bolnicah in
                     dajali umirajočim zakrament sv. maziljenja, obiskovali zapore itd. Proces
                     normalizacije tudi deset let po preobratu še dolgo ni končan, kajti pravni
                     položaj Cerkve, njeno financiranje, vračanje cerkvenega premoženja, verski pouk
                     v šolah, državna podpora cerkvenim šolam itd. v novi državi nikakor še niso
                     zagotovljeni. Cerkev ni v stanju, da bi spet prevzela mnogotere naloge, ki jih
                     je pred drugo svetovno vojno na socialnem in vzgojnem področju izpolnjevala v
                     dobro občanov. In tu se še posebej pokaže med drugim problematika ženskih redov
                     in kongregacij, ki so se tem nalogam še posebej posvečali.</p>
                  <p>Ženski redovi in kongregacije so bili še posebno močno preganjani in redovne
                     skupnosti pod strahotnim pritiskom oblasti močno razredčene, deloma popolnoma
                     uničene. O tem je malo znanega, tudi maloštevilna objavljena poročila o
                     preganjanju Katoliške Cerkve v Sloveniji po vojni se tega poglavja dotikajo
                     samo mimogrede. Vendar pa je že v pastirskem pismu 20. septembra 1945
                     jugoslovanska škofovska konferenca obžalovala položaj redovnic: »Katoliški
                     ženski redovi, njihove vzgojne in karitativne ustanove imajo skoraj vsak dan
                     neugodnosti in težave z novim duhom, ki jih obdaja. Koliko šikaniranja morajo
                     potrpeti redovnice bolničarke ne samo v državnih, temveč tudi v lastnih
                     bolnišnicah. Postopek nekaterih imenovanih upraviteljev v sestrskih bolnišnicah
                     kaže očitno namero, da se sestram redovnicam onemogoči njihovo karitativno
                     delovanje v korist bolnikov in odvzemajo bolnice, ki so jih s svojim trudom, s
                     svojimi rokami in s svojimi neprecenljivimi žrtvami zgradile in
                     vzdrževale.«</p>
                  <p>Usode redovnic so še vedno v veliki meri neznane in neraziskane. Po maju 1945
                     so redovnice polagoma popolnoma izginile iz javnosti. Že samo njihova redovna
                     obleka je v prvih letih po vojni izzivala hude represalije. Sicer redovna
                     obleka zakonsko ni bila prepovedana, javno se je rado postavljalo z v ustavi
                     zagotovljeno versko svobodo, v resnici pa sta se proticerkveno razpoloženje in
                     propaganda partijskih organizacij kazala na vsakem koraku. Neredko so v
                     javnosti redovnice psovali, nanje pljuvali oz. jih celo dejansko napadali. V
                     Mariboru npr. so morale redovno obleko celo odložiti, ker so bili policijski
                     psi dresirani, da so napadali nune. Javna prevozna sredstva jim pogosto niso
                     dovolila vstopa, včasih so tudi kasneje zahtevali, da izstopijo in napravijo
                     prostor drugim potnikom. »Kdor skupnosti ni ničesar dal, od nje tudi ne more
                     ničesar zahtevati!«</p>
                  <p>Ni pa se samo razširjalo splošno, po komunističnih oblasteh podpihovano
                     negativno razpoloženje. Jasen cilj tajne policije je bil uničiti ženske redove,
                     kot izrecno navaja Zgodovina organov za notranje zadeve npr. za leto 1948. Po
                     njej je bil cilj referata za kler »likvidiranje ženskih in moških redov«. Kako
                     uspešno so izvajali zastavljeni cilj, kaže notranja analiza Udbe za leto 1948.
                     Tam je bilo namreč ugotovljeno, da je bil 1948 proti šolskim sestram v
                     Slovenski Bistrici uveden sodni postopek. »S tem so bili likvidirani skoraj vsi
                     ženski redovi v Sloveniji. Bistveno zmanjšano je bilo tudi število moških
                     redov.«</p>
                  <p>Ob tem pa so bile redovnice večinoma nepolitične in so hotele samo nadaljevati
                     svoje delo. Celo Udba je ugotovila, da je bilo od 1282 sester v letu 1947 –
                     torej skoraj prepolovitev v primeri z letom 1939, ko je bilo po šematizmu samo
                     v Sloveniji več kot 2100 redovnic (pri tem štetju niso upoštevane slovenske
                     redovnice iz med vojnama k Italiji priključenega Slovenskega Primorja in tiste,
                     ki so bile trenutno zunaj Slovenije) – 129 članic Osvobodilne fronte (OF),
                     medtem ko so veliko večino, 1075, uvrstili kot nestrankarske. Le 96 sester so
                     označili kot sovražno razpoložene. V poročilu Udbe za leto 1945 so poročali o
                     sovražnem razpoloženju Cerkve in pri tem poudarili, da ljubljanska škofija
                     enako kot med okupacijo razvija posebno reakcionarno dejavnost in da pri tem
                     pobegli škof Rožman poskuša obdržati niti v rokah. Rožman naj bi si prizadeval
                     skupaj s svojimi »klerikalnimi laičnimi pomagači« obdržati vodilno politično
                     vlogo. Pri tem sovražnem delovanju naj bi bili posebno vidni salezijanci iz
                     mladinskega doma na Kodeljevem, redovnice v Lichtenturnu, šolske sestre na
                     Lončarski stezi in Katehetsko društvo.</p>
                  <p>Oblasti so šikanirale redovnice na najrazličnejše načine. Agrarna reforma, ki
                     jo je prezidij SNOS-a sprejel 17. decembra 1945, je sicer samostanom in
                     cerkvenim skupnostim že odvzela največji del zemlje. Vse, kar je presegalo 10
                     ha – oz. pri pomembnih in zgodovinsko dragocenih cerkvah in samostanih 30 ha –
                     je bilo nacionalizirano, ne glede na to, za kakšno vrsto premoženja je šlo,
                     kako je nastalo in v kakšen namen je bilo ustanovljeno. Prav premoženje redov –
                     leta 1939 je bilo po šematzmu 41 moških in 121 ženskih samostanov oz. skupnosti
                     – so pogosto sestavljale ustanove, ki so bile vezane na čisto določene, pogosto
                     socialne naloge. Sedaj teh nalog ni bilo mogoče več izpolnjevati. S tem je bila
                     pogosto tudi uničena eksistenčna podlaga verskih skupnosti. To pa komunističnim
                     oblastem še ni zadostovalo, čeprav nekateri redovi sploh niso dosegali zakonsko
                     dovoljenega števila hektarov. Premoženje redov so nacionalizirali tudi prek
                     meja zakonsko dovoljenega. Tudi lastnih bivalnih prostorov, ki so bili
                     pravzaprav zakonsko zagotovljeni, v mnogih primerih niso spoštovali.</p>
                  <p>Preveč vnete lokalne »veličine« so si izmišljale še dodatne šikane. Po pregledu
                     s 25. junija 1962 so bile v Sloveniji nacionalizirane naslednje nepremičnine
                     Katoliške cerkve: 281 objektov, od tega 239 v celoti in 42 deloma. Med objekti,
                     ki so bili Cerkvi odvzeti v celoti, je bilo 24 župnišč, 26 mežnarij, 13
                     samostanov, 15 gospodarskih poslopij in 118 poslovnih in drugih stavb. Deloma
                     je bilo nacionaliziranih 8 župnišč in 2 kaplaniji, 4 mežnarije, 5 samostanov, 2
                     gospodarski poslopji in 21 poslovnih in drugih stavb. Redovnice so bile
                     popolnoma brezpravne in v mnogih krajih prostorsko tako utesnjene, da jim
                     pogosto ni preostalo drugega kot resignirati. Vedno znova navajani argument je
                     bil pri tem, da so prostori potrebni za družbeno »pomembne« ustanove oz.
                     stanovanja za tiste, ki so zaslužni za novi sistem, in za njihove družine. Tako
                     so morale karmeličanke zapustiti svoja bivališča. Kontemplativni red, ki je 12.
                     junija 1889 na Selu (danes župnija Ljubljana Moste) ustanovil samostan, je po
                     šematizmu imel leta 1945 tam 22 sester in 5 novink. 15. oktobra 1948 je bil
                     samostan razpuščen, takrat je bilo tam še 20 sester. 12 jih je odšlo h
                     karmeličankam v Linz in na Dunaj, nekatere pa niso dobile dovoljenja za izhod
                     iz države in so morale od takrat delati v tovarnah. Samostanska cerkev je
                     delovala še do leta 1951, nato so jo porušili zaradi domnevno potrebne
                     razširitve ceste. Šele 1967 so se smele vrniti v domovino tri sestre, od 1987
                     je v župniji Sora na novo zgrajeni samostan. V šematizmu za leto 1993 je
                     navedenih spet 12 karmeličank. </p>
                  <p>Posebno hudo prizadete so bile tudi šolske sestre sv. Frančiška Kristusa Kralja
                     v mariborski provinci. Že Nemci so leta 1941 zasedli 13 hiš, med vojno je
                     provinca izgubila nadaljnjih 9 hiš in 24 mest delovanja. Sedež celotne
                     kongregacije je bil že junija 1941 premeščen v Rim, sedež province pa v
                     Beograd, odkoder je bil šele 1984 uradno preseljen v Ljubljano. 390 sester iz
                     mariborske province je med vojno izgubilo dom. Po šematizmu 1940/41 je bilo v
                     provinci Maribor 568 sester, ki so živele v 57 skupnostih in 25 lastnih hišah.
                     1955/56 je imela provinca samo še 378 sester, pri čemer skoraj polovica ni
                     živela v skupnosti. Mnoge sestre so zapustile Slovenijo – tudi že med vojno –
                     in so delovale v Nišu ter Pančevu.</p>
                  <figure>
                     <graphic url="slike_z_43/z_43_40.png"/>
                     <head>Dve poti: Spomin gre nazaj, pogled naprej <name type="author">Mirko
                           Kambič</name></head>
                  </figure>
                  <p>Frančiškanke Marijine misijonarke so morale v treh dneh zapustiti svoj samostan
                     v Gorupovi ulici (župnija Ljubljana Trnovo), in ker niso imele sploh nikakih
                     sredstev za preživljanje več, so prosile za dovoljenje, da se preselijo v
                     Francijo. Še istega leta so zapustile Jugoslavijo. Po 26 letih so se nekatere
                     vrnile v Slovenijo. Lastno hišo so imele od 1988 v Lescah, 1992 so dobile svojo
                     hišo v Ljubljani nazaj.</p>
               </div>
               <div type="div3">
                  <head>Šolstvo in vzgoja</head>
                  <p>Ženski redovi so v kraljevini Jugoslaviji opravljali dragoceno vzgojno delo v
                     otroških domovih, sirotišnicah, otroških vrtcih, ljudskih in meščanskih šolah,
                     na učiteljiščih in drugje. Po vojni je bilo vse zasebno šolstvo ukinjeno, torej
                     tudi cerkvene šole, tako da so morale redovnice, ki so delovale kot učiteljice,
                     odpovedati službo oz. so bile odpuščene. V šolskem letu 1935/36 so šolske
                     sestre mariborske province v svojih šolah, internatih, otroških domovih in
                     tečajih skrbele za 3067 otrok, po vojni za nobenega več. Uršulinke, ki so se
                     predvsem posvečale vzgoji ženske mladine, so imele leta 1939 v Sloveniji tri
                     samostane: v Ljubljani, Mekinjah pri Kamniku in Škofji Loki. 74 redovnic je
                     poučevalo 1261 učenk. Že 1941 so jih nemški okupatorji pregnali iz Škofje Loke
                     in Mekinj. Po vojni so se hotele vrniti v svoja močno opustošena samostana,
                     toda v Mekinjah so bili nastanjeni vojaki in v Škofji Loki vojni ujetniki in
                     bolniki. Uršulinke v Ljubljani so imele do konca šolskega leta 1944/45 štiri
                     šole: ljudsko šolo (223 učenk), meščansko šolo (202 učenki), žensko realno
                     gimnazijo (336 dijakinj), učiteljišče (51 dijakinj) s priključeno vadnico, tj.
                     ljudsko šolo (183 otrok), na kateri so lahko učile učiteljske pripravnice.
                     Skupaj torej 1331 deklic oz. mladih žensk. 38 uršulink je delovalo kot
                     učiteljice. 1946 je 33 učiteljic ostalo brez zaposlitve. Razen tega so imele
                     sestre lasten internat, v katerem je bilo 1939 nastanjenih 98 deklet, 665 pa ga
                     je obiskovalo čez dan. 1946 sestre internata niso več imele in državni internat
                     sester ni več zaposloval.</p>
                  <p>Podobno je bilo v Škofji Loki. 1939 so tam redovnice v treh šolah in v otroškem
                     vrtcu poučevale in skrbele za 547 deklic – v otroškem vrtcu za 54 otrok, v
                     osnovni šoli 305 učenk, v meščanski 145 in v učiteljišču 43. Leta 1946 samostan
                     ni imel nobene šole več. Leta 1939 je 30 redovnic delovalo kot učiteljice, 1946
                     je postalo preostalih 22 učiteljic brezposelnih. 1939 so imele v internatu 50
                     deklic, 1946 so tja namestili internirance. V Mekinjah, kjer so imele uršulinke
                     meščansko šolo, je bilo leta 1939 130 učenk, 1946 nobene več. Na tej šoli je
                     delovalo leta 1939 5 redovnic kot učiteljice. 1946 niso imele uršulinke nobene
                     šole več in 60 kvalificiranih učiteljic je bilo brez zaposlitve in tako tudi
                     brez dohodkov.</p>
                  <p>Sicer je slovensko prosvetno ministrstvo ob podržavljenju uršulinskih šol v
                     Ljubljani obljubilo, da bo prevzelo učiteljski zbor, že zato, ker ga niso imeli
                     s čim nadomestiti. Vendar pa so v začetku šolskega leta 1945/46 nastavili samo
                     6 sester, in sicer na podržavljeni ljudski šoli Ljubljana Center. Že marca 1946
                     so odpustili tudi te, potem ko so že tri mesece pred odpustom poučevale brez
                     plačila.</p>
                  <p>Notredamske šolske sestre so imele pred vojno v ljubljanski škofiji 11 otroških
                     vrtcev in šol z 660 učenkami, in sicer v Šmihelu pri Novem mestu en otroški
                     vrtec (30 otrok, 2 vzgojiteljici), eno ljudsko šolo (250 učenk, 6 učiteljic),
                     eno meščansko šolo (120 učenk, 8 učiteljic) in eno gospodinjsko šolo (20 učenk,
                     2 učiteljici) ; na Jesenicah en otroški vrtec (60 otrok, 2 vzgojiteljici); v
                     Šentjerneju na Dolenjskem en vrtec (40 otrok, 2 vzgojiteljici); v Ljubljani en
                     otroški vrtec in eno gospodinjsko šolo (20 učenk, 2 učiteljici); na Bledu en
                     otroški vrtec (30 otrok, 2 vzgojiteljici); v Ljubljani en otroški vrtec (30
                     otrok, 2 vzgojiteljici) in v Žireh en otroški vrtec (40 otrok, 2
                     vzgojiteljici). Internata so imele v Šmihelu in v Ljubljani (po 60 deklic, po 7
                     redovnic), vzgojni zavod je bil v Trnovem (70 otrok, 7 redovnic). Razen tega so
                     imele na Jesenicah otroški dnevni dom za 70 otrok, za katerega je skrbelo 6
                     redovnic. Sestre so poleg tega zasebno poučevale glasbo in tuje jezike,
                     strojepisje in stenografijo ter klekljanje in inštruirale. Leta 1946 sestre
                     niso poučevale na nobeni šoli več. Odpustili so jih tudi iz državne ljudske
                     šole v Šmihelu. Skupnosti na Bledu in Jesenicah so razpustili že nemški
                     okupatorji. Sicer so jih tudi v Šmihelu že Italijani in še bolj Nemci
                     prostorsko utesnili, po koncu vojne pa jim je bilo sploh prepovedano vsakršno
                     delovanje. V Ilirski Bistrici – po 1. svetovni vojni v Italiji, po 2. svetovni
                     vojni v Jugoslaviji – so imele sestre podobne šole kot na Jesenicah, Bledu in v
                     Šmihelu pri Novem mestu. Tudi tam so bile šole in dom 15. decembra zaprti.</p>
                  <p>Marijine sestre (Hčere Marije Pomočnice) so imele dnevni dom za predšolsko
                     mladino, konvikt za učenke revnih družin, vzgojevališče za dečke. Povsod so
                     morale prenehati z delom. In končno usmiljenke (Hčere krščanske ljubezni sv.
                     Vincencija Pavelskega): v zavodu Lichtenturn je bilo 624 učenk in 22 učiteljic,
                     na gimnaziji Kočevje 200 učenk in 10 učiteljic, v otroškem vrtcu Zelena jama do
                     60 otrok z dvema vzgojiteljicama, v mladinskem domu Ljubljana Vič leta 1939 120
                     otrok in 6 sester.</p>
               </div>
               <div type="div3">
                  <head>Nega bolnikov in socialne ustanove</head>
                  <p>Redovnice so bile dejavne še v zasebni bolniški negi, v bolnišnicah in
                     sanatorijih, izolirnih postajah, domovih za nego bolnikov, za stare in
                     onemogle, v ubožnicah itd.</p>
                  <p>Iz čisto ideoloških razlogov pa so jih izrinili tudi iz socialnih ustanov,
                     čeprav ni bilo zanje nobenega nadomestila. Iz ideoloških razlogov so se
                     sprijaznili tudi s slabšo oskrbo prebivalstva. Tako je dr. Marjan Ahčin, prvi
                     slovenski minister za zdravstvo in pred koncem vojne pristojen za zdravstvo pri
                     SNOS-u, 17. decembra 1944 sicer ugotovil, da bodo bolnišnice še nekaj let
                     navezane na redovnice, dokler ne bo mogoče izobraziti ustreznega laičnega
                     osebja. Iz tega seveda lahko že razberemo, da je bil že od vsega začetka
                     dolgoročni namen novih oblastnikov pregnati sestre iz bolnišnic. Vendar pa niso
                     čakali, da bi se izobrazilo nadomestno osebje. Že 13. novembra 1945 je dr.
                     Ahčin poslal pisno odpoved pristojnim mestom usmiljenih sester. Potem ko je
                     minister za zdravstvo v že omenjenem pisanju 13. novembra sporočil, da pogodbe
                     med vodstvom province in upravami zdravstvenih ustanov niso več veljavne, je
                     sestra prednica s spremstvom 5. decembra obiskala ministra za zdravstvo, da bi
                     mu pojasnila, da sredi zime ne more odpustiti 500 sester. Dr. Ahčin je moral
                     priznati, da zanje nima nadomestila, vztrajal pa je, da se morajo vsa mesta na
                     novo razpisati in da se morajo usmiljene sestre, kot tudi vsi drugi, na novo
                     prijaviti. Da bi lahko bile sprejete v državno službo, so morale sestre
                     vsekakor imeti volilno pravico. Na prvi pogled to morda ni bila ovira, toda
                     mnogi duhovniki so po vojni izgubili volilno pravico, tako tudi Marijine
                     sestre. Redovnice sprva niso vedele, kako naj ravnajo. Zdravniki so brezpogojno
                     hoteli, da se prijavijo, ker brez njih niso mogli vzdrževati medicinske oskrbe.
                     Bili pa so tudi nasprotni glasovi. Ker so medtem že odpustili več sester, je
                     sestra prednica prosila za svet škofijski ordinariat. Generalni vikar Anton
                     Vovk in prelata Aleš in France Ušeničnik so priporočili, naj se sestre
                     potegujejo za službe. Nato so sestre za službe prosile.</p>
                  <p>Podobne težave kot usmiljenke so imeli tudi drugi redovi. Delo so jim zelo
                     oteževali. In če so redovnice smele ostati v bolnišnicah, je bilo to praviloma
                     vezano na pogoj, da nosijo civilno obleko. Ostati so smele seveda tudi, če so
                     popustile pod političnim pritiskom in izstopile iz reda. Ko je prišel na
                     interno kliniko nov direktor, je zahteval dokazila o kvalifikacijah redovnic.
                     Ko so mu pokazale diplome, tako poroča redovna kronika, naj bi razočarano
                     rekel: »Potem pa ne moremo nič.« V drugih republikah, npr. v Srbiji in
                     Makedoniji, so lahko redovnice v redovnih oblekah še nadalje opravljale svojo
                     službo. Tam so izobraževali in sprejemali nove sestre. Pa tudi v Sloveniji so
                     bila področja, kjer v začetku redovnic niso nadlegovali. Tam namreč, kjer nihče
                     ni bil pripravljen prevzeti njihovega dela. Primer za to je bilo zavetišče za
                     brezdomce sv. Jožefa v Ljubljani in sv. Vincencija v Mengšu.</p>
                  <p>Že od maja 1945 so se zarisovale prihajajoče spremembe. Uprava splošne
                     bolnišnice je odstavila prednico usmiljenih sester Angelo Kunc in postavila za
                     prednico sestro Stanislavo Koser, ki je bila do tedaj prednica Mladinskega doma
                     v Streliški ulici. Sledil je odpust 9 usmiljenk iz ženske bolnišnice in 8 iz
                     splošne bolnišnice, 2. junija so izgubile sanatorij Leonišče s celotnim
                     inventarjem, v katerem je 32 sester oskrbovalo 67 pacientov. Duhovniki, ki so
                     se tam zdravili za polovično ceno, so morali ustanovo takoj zapustiti. Provinci
                     je bila tako odvzeta možnost, da bi sploh lahko nadaljevala s karitativnim
                     delom.</p>
                  <p>Redovnice so bile razen tega odpuščene še iz naslednjih ustanov: iz otroške
                     bolnišnice – 15 sester, ki so skrbele za 80–120 otrok, s klinike za živčne
                     bolezni v Ljubljani – 19 sester za 317 bolnikov, s klinike za živčne bolezni
                     Studenec – 26 sester za 484 bolnikov, iz hiralnice v Radečah – 3 sestre za 21
                     starih ljudi, iz bolnišnice za sestre v Hotemežu – 70 sester, iz Marijinega
                     doma – 70 sester. Leta 1939 je bilo 248 usmiljenk (materna hiša v Parizu)
                     zaposlenih v državnih bolnišnicah, 1. 4. 1946 jih je bilo samo še 145. Iz
                     splošne bolnišnice Ljubljana, s klinike za ženske bolezni, je bilo odpuščenih
                     12 sester, 9 iz Krškega, s klinike za ženske bolezni novomeških sester, 5 iz
                     splošne bolnišnice v Mariboru itd. Število se je tudi nadalje še stalno
                     zmanjševalo. Že Nemci so odpustili sestre iz ženskih zaporov v Begunjah, razen
                     tega so morale tudi iz ženskih zaporov v Novem mestu.</p>
                  <p>Marijine sestre Čudežne svetinje (bolniške sestre sv. Vincencija Pavelskega) –
                     materna hiša je bila Vincentinum v Ljubljani – so imele skupaj 16 hiš oz.
                     ustanov s 177 sestrami in 13 novinkami, 11 v Sloveniji in 4 na Hrvaškem; med
                     temi so bili sanatorij Šlajmerjev dom, sanatorij za tuberkulozo v Vurbergu pri
                     Ptuju z izolirno postajo v Zagorju ob Savi, bolnišnica v Trbovljah, državna
                     ubožnica v Škofji Loki, dom za slepe v Škofji Loki itd. Kongregacija Marijinih
                     sester je že 1. oktobra 1946 dobila dekret, s katerim je bilo odpuščenih 32
                     sester iz sanatorija Šlajmerjev dom. Pri tem se sploh niso ravnali po pogodbah
                     in odpovednih rokih. Sestre so odpuščali v skupinah, kakor hitro so zanje
                     dobili nadomestilo. Tako se je morala prva skupina posloviti 1. novembra,
                     naslednja 1. decembra. Vse ostale so morale oditi 8. marca 1948. Skupnost
                     sester v sanatoriju Emona je bila odpuščena 31. maja 1948, plače pa že nekaj
                     mesecev sploh niso dobivale.</p>
                  <p>Istega dne je bil nacionaliziran tudi v Zagrebu sanatorij Srebrnjak. Mnoge
                     sestre so odšle ali v druge republike ali pa so prijele za drugo manjvredno
                     delo, postale so gospodinjske pomočnice, servirke v menzah, tovarniške delavke,
                     čistilke itd. Nekatere sestre so se še nekaj časa lahko reševale v zasebni negi
                     bolnikov. Leta 1948 so jih iz vseh javnih socialnih ustanov množično odpustili,
                     od tedaj dalje so smele biti zaposlene samo še kot privatne osebe, ne več kot
                     redovnice. Vsesplošno so zagotavljali, da pomoč redovnic ni več potrebna in da
                     je za bolnike ter nege potrebne osebe poskrbljeno. Leta 1949, ko je preganjanje
                     doseglo vrhunec, sestre tudi zasebno niso smele več negovati bolnikov in
                     starih. Vse prošnje bolnikov, da bi jih zasebno negovale redovnice, so takrat
                     kategorično odbijali. In če se sestre te prepovedi niso držale, so jih zaprli.
                     Leta 1949 je bilo zaradi tega aretiranih 16 Marijinih sester. To pa nekaj let
                     kasneje ni oviralo nekaterih znanih komunistov, da ne bi najemali redovnic za
                     lastno nego ali za nego svojih sorodnikov. Tako je Marijina sestra l. 1953/54
                     negovala očeta predsednika verske komisije Borisa Kocijančiča. Lidija Šentjurc,
                     ki je podpisala razlastitveni dekret kongregacije, je za nego svoje matere
                     nastavila Marijino sestro, ki je stanovala pri njej in stalno nosila redovno
                     obleko. Tudi Josipa Vidmarja in ženo Janeza Stanovnika sta negovali Marijini
                     sestri.</p>
                  <p>Leta 1945 so bile odpuščene tudi sestre Svetega križa iz otroškega doma za
                     vojne sirote, 1946 je bilo podržavljeno Jožefišče. Del hiše je bil sanatorij,
                     pa tudi različni zdravniki so imeli v hiši ordinacije. Drugi del hiše je bil
                     dom za revna samska dekleta, ki so služila pri raznih družinah. Tudi
                     priključeno učilišče za krojače je bilo podržavljeno, postalo je državno
                     podjetje Kroj. Večina sester je morala hišo takoj zapustiti, 5 sester je bilo
                     nastavljenih kot bolniške negovalke. Pa tudi te so bile potem 3. maja
                     odpuščene.</p>
               </div>
               <div type="div3">
                  <head>Noviciat</head>
                  <p>Komunistične oblasti so poskušale ovirati vstopanje mladih deklet v redove.
                     Kakor hitro so izrazile to namero, so lahko računale že v domačem kraju z
                     vsakovrstnimi težavami, npr. pri pridobivanju potrebnih dokumentov.
                     »Povabljene« so bile na policijsko postajo, zasliševane in nujno so jim
                     svetovali, naj si izberejo kak drug, družbeno koristen poklic. Tudi njihovim
                     družinskim članom so grozili in jih zapostavljali. Pogosto so morale v 24 urah
                     zapustiti svoje stanovanje, ker naj ne bi imele nobenega opravičenega razloga
                     zasedati nujno potrebna stanovanja.</p>
                  <p>Redovi so pogosto svoje novinke »ilegalno« izobraževali, tudi ne zmeraj v
                     Sloveniji, kajti položaj cerkve je bil na Hrvaškem ali v Bosni bistveno boljši.
                     Pogosto so jih uradno prijavili oblastem šele potem, ko je bilo njihovo
                     izobraževanje končano. Za ilustracijo primer iz kongregacije sester svetega
                     Križa. Ko so tri kandidatke pred vstopom v noviciat februarja prišle iz Djakova
                     v Slovenijo, da bi obiskale starše, sta nje in redovnico, ki jih je spremljala,
                     v Murski Soboti pričakala dva policista, jih naprej zasliševala na policijski
                     postaji, nato odvedla na Ozno in nazadnje vrgla v zapor za tri noči in dva
                     dneva. Niso imele niti možnosti, da bi obvestile svoje sorodnike. Ob takem
                     ravnanju so se mnoge mlade ženske obotavljale, da bi sledile svoji želji
                     postati redovnice. V ilustracijo nekaj številk: Marijine sestre v Ljubljani so
                     leta 1946 imele še 7 novink – 1939 jih je bilo 12. Notranje ministrstvo po
                     decembru 1945 redu ni dovolilo sprejeti prijavljenih deklet v noviciat, 3
                     postulantke in ena novinka so bile poslane domov. Kot razlog so navedli:
                     nepotrebno zaposlitev in pomanjkanje stanovanj v Ljubljani. Uršulinke so imele
                     v svojem noviciatu v Mekinjah 1939 17 novink, 1946 samo še 2, usmiljenke sv.
                     Vincencija Pavelskega v Marijinem domu pri Radečah 1939 60 novink, 1946 samo še
                     5, najprej v Ljubljani, nato pa na deželi, šolske sestre (materna hiša Ilirska
                     Bistrica) so imele v noviciatu v Ilirski Bistrici 1939 20 mladih žensk, 1946 v
                     Ljubljani v Šiški le še 4, notredamke 1939 v noviciatu v Šmihelu pri Novem
                     mestu 7, 1946 nobene.</p>
                  <p>Pogosto so živele ženske navidez slučajno skupaj v stanovanju in opravljale
                     svoje civilne poklice, v resnici pa je šlo za redovno skupnost, ki je živela
                     skrito. Sestram kot tudi drugim predstavnikom Cerkve je bila pogosto odvzeta
                     volilna pravica, nekatere so bile celo zaprte. Gospodarska stiska redovnic je
                     bila zelo velika. Mnoge so bile gospodinje v župniščih, pa tudi tam so bila
                     sredstva pogosto zelo omejena, ker je državna politika Cerkvi sistematično
                     odvzela skoraj vse finančne vire.</p>
               </div>
               <div type="div3">
                  <head>Redovnice v zaporih in delovnih taboriščih</head>
                  <p>Natančne podatke o tem, koliko sester, kako dolgo in zakaj je bilo zaprtih, je
                     zelo težko pridobiti, ker so razpoložljivi dokumenti in poročila še zelo
                     pomanjkljivi. Nekatere redovnice so izstopile iz redov, druge so odšle v
                     tujino. O njih ne vemo skoraj nič. Naslednji podatki temeljijo na poročilih
                     sester in dokumentih iz arhiva tajne policije.</p>
                  <p>Po poročilih usmiljenk je bilo leta 1949 v delovnem taborišču Ferdrenk med
                     700–750 ženskami iz vseh družbenih plasti in poklicev tudi 40 redovnic:
                     Marijinih sester, šolskih sester, usmiljenk in uršulink. Do sedaj je tudi malo
                     znanega o tem, koliko redovnic je tajna policija lahko pridobila kot neformalne
                     sodelavke, le posamezni namigi so in nekaj imen. Do sedaj v arhivih Udbe niso
                     bile najdene konkretne številke, tako kot npr. o neformalnih sodelavcih med
                     duhovniki. Jasno pa je, da primer šolske sestre iz Slovenske Bistrice, ki je
                     bila 24. novembra 1948 zaprta tri dni in noči, ko je hotela obiskati na smrt
                     bolno teto, gotovo ni osamljen. Hoteli so jo prisiliti, da bi delala za Udbo;
                     kot sredstvo za pritisk so uporabili dopisnico brata – bivšega domobranca, ki
                     jo je imela pri sebi in s katero je brat po dolgih letih poslal svoji družini
                     znamenje, da živi.</p>
                  <p>Že maja 1945 so neke noči 6 šolskih sester (Suore scholastiche della Nostra
                     Signora) – Nemk z italijanskim potnim listom – iz samostana v Gorici odvlekli v
                     Ljubljano in zaprli v obrtno šolo. Po intervenciji konvikta pri podpredsedniku
                     slovenske vlade Marijanu Breclju, čigar oče je bil zdravnik pri teh redovnicah
                     že v Gorici in nato v Ljubljani, so jih konfinirali v samostanu notredamskih
                     sester na Mirju in šele po ponovnih prošnjah so jih poslali nazaj v Gorico.</p>
                  <p>Konec julija 1945 so odpeljali 12 frančiškank (Frančiškanke Brezmadežnega
                     spočetja) iz bolnišnice na Golniku, češ da jih bodo prestavili nekam drugam. V
                     resnici pa so jih kot kriminalke odpeljali z avtobusom in jih nastanili v
                     poslopju nekdanje umobolnice, kjer so jim najprej pri preiskavi odvzeli vse,
                     »česar niso potrebovale«. 14 dni so jih premeščali iz enega umazanega prostora
                     v drugega, takoj ko so kak prostor kolikor toliko očistile. Prostori so bili v
                     katastrofalnem stanju: polni umazanije, na stenah madeži po ubitih stenicah,
                     bolhe itd. Ponoči so se vrstila zasliševanja, pri katerih sta se ponavljala
                     predvsem dva očitka, namreč da so delale za Nemce in da so molile za škofa
                     Rožmana.</p>
                  <p>V Slovenski Bistrici so 1948 zaprli štiri šolske sestre (Frančiškanke
                     Brezmadežnega spočetja): provincialko, prednico in dve sestri. Šest mesecev so
                     bile v preiskovalnem zaporu in nato obsojene na zaporne kazni od tri in pol do
                     devet let. Sestra Avgustina, provincialka, je dobila devet let prisilnega dela
                     in je izgubila državljanske ter politične pravice za pet let, prednica sestra
                     Davorina pet let prisilnega dela. Vse so bile v delovnem taborišču Rajhenburg,
                     kuharica je morala še dodatno delati na avtocesti. 16. februarja 1949, na dan
                     obsodbe, so napravili v hiši šolskih sester v Slovenski Bistrici hišno
                     preiskavo in na podlagi obsodbe navedenih sester zaplenili premoženje reda v
                     vsej Sloveniji. Sestre so morale zapustiti hišo že dan za tem. Provincialko so
                     izpustili 2. januarja 1959 in rehabilitirali 23. oktobra 1959.</p>
                  <p>16 Marijinih sester iz Maribora in Celja je bilo 1948 in 1949 aretiranih. 15.
                     avgusta so v Mariboru po hišni preiskavi odvedli 9 sester, dve so pustili, da
                     bi oskrbovale bolnike, dveh slučajno ni bilo doma. Po nekaj dneh so prednico in
                     še eno sestro izpustili, druge so prišle v kazensko in poboljševalno taborišče
                     Ferdrenk. Februarja 1950 so jih izpustili. Iz kronike redovnic in
                     pripovedovanja drugih žensk, ki so skupaj z njimi trpele v Ferdrenku, je o tem
                     času v taborišču nekaj znanega. Ženske so morale graditi cesto, planirati in
                     graditi taborišče in podobno. Poročajo pa tudi, da so morale nositi kamenje sem
                     in tja, brez smisla in cilja. Ležišča so bila do skrajnosti stisnjena, hrana
                     več kot pičla. Poročajo tudi, da so taboriščnicam dajali arzen, da bi prikrili
                     njihovo slabo zdravstveno stanje. Julija 1949 so v Celju zaprli 6 sester,
                     izpustili so jih februarja 1950. Eno so zaprli avgusta in izpustili marca.</p>
                  <p>Kot smo že omenili, so imele komunistične oblasti posebno na piki usmiljene
                     sestre sv. Vincencija Pavelskega (jugoslovanske province). 38 usmiljenk je bilo
                     med vojno in po njej v zaporu. Že Nemci so aretirali 4 sestre in Italijani eno.
                     Sestre so po naročilu škofa Rožmana pomagale zavezniškim vojakom. Jeseni 1944
                     so v bolnici skrivale pilota Maurica Brasha, zdravstveno so ga oskrbovale,
                     hranile so ga, pomagale so mu zbežati in mu tako rešile življenje. Sestro
                     Akvino Bojc iz Leonišča so Nemci za 14 dni zaprli, ker je neki politično
                     sumljivi pacient ušel. Ni jasno, ali je šlo pri tem za omenjenega ameriškega
                     pilota. Neposredno po vojni je bila sestra Akvina iz neznanega razloga dvakrat
                     po nekaj dni zaprta. Nato se je leta skrivala po različnih redovnih hišah širom
                     po Jugoslaviji, na smrt bolno so nato pripeljali v ljubljansko bolnišnico, kjer
                     je aprila 1951 v starosti 46 let umrla.</p>
                  <p>1946 so neko vzgojiteljico osumili sabotaže, obsodili na tri mesece, po
                     pritožbi pa so ji kazen zvišali na šest mesecev. Kazen je odsedela leta 1947 v
                     Begunjah. Poleg tega je bilo istega leta aretiranih še nadaljnjih 6 sester, ena
                     iz Lichtenturnovega zavoda, to so imeli zaprto v zaporu na Poljanski cesti pet
                     mesecev, ker je baje širila neki letak s sovražno vsebino. Drugih 5 sester, ki
                     so delale v mariborski bolnišnici, je bilo decembra 1947 obsojenih na eno do
                     treh let prisilnega dela. Obtožene so bile sodelovanja z okupatorjem.</p>
                  <p>Lichtenturnov zavod je bil oblastem že od začetka trn v peti. Ravnatelj
                     province usmiljenih sester je bil do 29. junija 1945 vizitator lazaristov dr.
                     Lovro Sedej, ki je bil 4. januarja 1946 aretiran in nato obsojen na štiri leta
                     zapora. Sedeja je tajna policija označevala kot »koreniko zla v Sloveniji«.
                     Slabo naj bi vplival na usmiljenke in jih napravil za sovražnice Osvobodilne
                     fronte (OF) in novega reda. V osnovi, tako tajna policija, so bile sestre
                     napolitične – saj niso smele niti brati časopisov – vendar pa so postale
                     nasprotnice zaradi popolne pokorščine predstojnikom.</p>
                  <p>Decembra 1946 približno ob petih popoldne se je pred Lichtenturnovim zavodom
                     zbrala množica kakih 500 ljudi. Med njimi so bile tudi nekdanje gojenke sester,
                     dekleta, ki so nato pred zbrano množico ožigosala razmere v zavodu med vojno in
                     po njej. Slišati je bilo parole kot: »Dol s klerofašisti!« in »Zahtevamo
                     kazen!« Hoteli so govoriti s sestrami ali vsaj s prednico. Ker pa se te niso
                     pokazale, je krenila večina demonstrantov skozi mesto, se nato vrnila in se
                     razšla šele proti osmi uri. Neposredni povod za demonstracijo je bil članek, ki
                     je tistega dne izšel v Slovenskem poročevalcu. 1947. leta so 7 sester postavili
                     pred sodišče in obsodili, po pritožbi pa jih je vrhovno sodišče oprostilo.
                     Vrhovno sodišče je sicer potrdilo njihovo krivdo, zastopalo pa je stališče, da
                     je zaplemba zavoda zadostna kazen.</p>
                  <p>Sprva so seveda hoteli »razkrinkati« ves red usmiljenih sester, kot se je
                     izrazil kapetan Martin Renko po hišni preiskavi v Marijinem domu. V zaplenjeni
                     korespondenci naj bi bilo dovolj dokazov, tako Renko, da so celotni red in
                     njegovi odgovorni predstavniki v Jugoslaviji »živahno protiljudsko delovali,
                     tako kriminalno kot politično«.</p>
                  <p>Ta demonstracija ni bila osamljeno dejanje, bilo je še več protestnih akcij
                     proti redovnicam in proti cerkvi. Za absolutni vrhunec pa lahko imamo zažig
                     generalnega vikarja in kasnejšega nadškofa Antona Vovka.</p>
                  <p>Še nadaljnih 5 redovnic je bilo 1947/48 v zaporih, ena v Celju v zaporu Stari
                     pisker in tri od 22. 4. 1948 do 2. 1. 1951 v Beogradu. Še ena je bila zaprta v
                     Begunjah in v Rajhenburgu; aretirana je bila, ko so izgnali redovnice iz
                     Leonišča. Med zapornicami sta bili najbrž še neka bolniška sestra in neka
                     kuharica iz Skopja, ki je čez noč dala zatočišče človeku, ki ga je iskala Ozna.
                     1949 so aretirali 20 usmiljenk, deloma ker so zasebno negovale bolnike, tri so
                     bile obsojene, ker so jih imeli za »družbeno nekoristne«. Iz Marijinega doma v
                     Kočevju so spravili 8 sester v kočevski zapor in nato od tam v delovno
                     taborišče Ferdrenk. Večina sester je pristala v Ferdrenku, naslednji postaji
                     sta bili tudi Škofja Loka in Rajhenburg.</p>
               </div>
            </div>
         </div>
         <div type="div1">
            <head>Po branju</head>
            <div type="div2">
               <head>Politične sence nekega procesa</head>
               <docAuthor>Tamara Griesser-Pečar</docAuthor>
               <div type="div3" subtype="intro">
                  <p>Alfred Este, Michael Koschat in Hanzi Filipič, NS-Avstrija na zatožni klopi.
                     Anatomija političnega procesa v komunistični Sloveniji (NS-Osterreich auf der
                     Anklagebank. Anatomie eines politischen Schauprozesses im komunistischen
                     Slowenien), Mohorjeva založba, Celovec-Ljubljana-Dunaj 2000 </p>
               </div>
               <div type="div3">
                  <p>V vrsto povojnih političnih procesov lahko uvrstimo tudi tistega, ki ga
                     obravnava publikacija, ki je pred nedavnim izšla v Mohorjevi založbi v Celovcu
                     in ki obravnava proces proti gauleiterju Friedrichu Rainerju, šefu civilne
                     uprave na Koroškem in v okupirani Gorenjski in vrhovnemu komisarju za
                     operacijsko cono »Jadransko Primorje«, in 13 soobtoženim: 6 Avstrijcem, 7
                     Nemcem in 1 Jugoslovanu. Proces je potekal od 10. do 19. julija 1947 pred
                     vojaškim sodiščem IV. armije v Ljubljani. Sicer se je ta razlikoval od večine
                     drugih političnih procesov, ker so tokrat na zatožni klopi sedeli predstavniki
                     okupacijske oblasti v Sloveniji, za katere je tožilstvo imelo dovolj
                     obremenilnega gradiva. Vendar tudi tukaj za »ljudsko sodstvo« ni bilo nič
                     važno, da mora razprava potekati po mednarodno veljavnih pravnih načelih,
                     posebno ker so morali računati s tem, da so prav ta proces pozorno spremljali
                     tudi v tujini. Sodišče je izreklo 12 smrtnih obsodb, 7 na smrt z obešenjem (dr.
                     Friedrich Rainer, Ludwig Kübler, Hans Fleckner, Josef Vogt, dr. Walter
                     Hochsteiner, Reinhold Gerlach in Francz Müller) in 5 na smrt z ustrelitvijo
                     (dr. Helmut Glaser, Hans von Hösslin, Heinrich Christl, Günter Neubert in Leon
                     Kuss). Samo dr. Hermann Doujak in Franz Hradetzky sta dobila dolgoletne zaporne
                     kazni s prisilnim delom, oba pa sta bila amnestirana leta 1952. </p>
                  <p>Rainerja so Angleži aretirali 31. maja 1945 – skupaj z SS-gruppenfuhrerjem
                     Odilom Globočnikom in drugimi. Globočnik je po uradni verziji po prvem
                     zaslišanju vzel kapsulo ciankalija, vendar je Simon Wiesentahl izrazil dvom v
                     to uradno verzijo. Rainerja pa so Angleži najprej zasliševali in ga potem 24.
                     oktobra 1945 predali tribunalu v Nürnbergu; tam je nastopil kot razbremenilna
                     priča med drugim za Arthurja Seyss-Inquarta in Franza von Pappena. 12. junija
                     1946 so ga v taborišču Dachau prevzeli Amerikanci in tukaj ga je prvič
                     zasliševal tudi neki jugoslovanski lapetan. Vendar je bil Rainer najprej
                     prepričan, da ga zaradi napetosti med Amerikanci in Titom ob vprašanju Trsta ne
                     bodo izročili Jugoslaviji. Tukaj se je Rainer motil, Amerikanci so ga predali
                     jugoslovanskim oblastem 17. februarja 1947. </p>
                  <p>Študija ni zanimiva samo za avstrijsko zgodovino in dogajanje na Koroškem, saj
                     se del knjige ukvarja z vprašanjem življenjske poti Rainerja in njegovih
                     nacionalsocialističnih sopotnikov, temveč je izredno relevantna tudi za
                     slovensko zgodovino. In to ne toliko zaradi vprašanja Rainerjeve krivde, ta je
                     razčiščena in nesporna, kot zaradi procesa, ki ga je tako im. »ljudska oblast«
                     uprizorila. Kljub obširni dokumentaciji o delovanju Rainerja in soobtoženih v
                     Sloveniji med vojno, saj je okupatorska oblast podobno kot na Slovenskem
                     Štajerskem tudi na Gorenjskem načrtovala popolno germanizacijo slovenskega
                     prebivalstva, brezobzirno raznarodovala in sprožila neusmiljen proces
                     deportacij in množičnih pobojev, je komunistična oblast proces spolitizirala in
                     ga instrumentalizirala za svoje politične cilje. Namen procesa ni bil samo
                     splošna obtožba in obsodba nacionalsocialistične okupacijske politike v
                     Sloveniji, treba ga je gledati tudi s stališča nerazščiščenega vprašanja meje
                     med Avstrijo in Jugoslavijo pri pogajanjih v Londonu in zahtev za odškodnino
                     ter odgovornosti avstrijske nacionalsocialistične nomenklature za zločine v
                     Jugoslaviji. Predvsem pa je partija izrabila proces za notranjepolitične
                     namene, za ponovno obsodbo kolaboracije in za konsolidacijo »ljudske oblasti«
                     titoističnega kova ter za legitimacijo krutega obračunavanja. Iz zapisnika
                     centralnega komiteja ZKS 9. julija 1947, ki ga avtorji citirajo, je razvidno,
                     da je notranji minister Boris Kraigher nedvoumno povedal, za kaj gre.
                        <emph>»Proces proti Rainerju začne jutri – glavna linija je, da se njih
                        prikaže odgovorne za zločine – poleg tega je treba proces politično
                        izkoristiti – bo mnogo podatkov za obremenitev cerkve in Vatikana – treba je
                        izkoristi proces tudi za to, da se požive posamezni primeri kolaboracije
                        cerkve s fašizmom – Rainer je dal v preiskavi mnogo takih izjav – važno je
                        sodelovanje Rainerja z Rožmanom, katerega slika Rainer kot srednjeveškega
                        inkvizitorja – Rožman je njemu svetoval postavitev Rupnika – važno je tudi
                        dejstvo, da so Rainer in ostali Avstrijci – njihovo sodelovanje s četniki,
                        razkrinkavanje mahinacij v zvezi s predajo nemške armade v Italiji –
                        tozadevni podatki ostanejo zaenkrat še tajnost in jih v tem momentu ne bomo
                        izkoriščali napram Angležem.«</emph> (AS, disloc. enota III, Fond CK ZKS,
                     <lb/>ae 37).</p>
                  <p>Ponovno je torej v središču procesa poleg okupatorja tudi Cerkev. Tukaj se
                     sodišče opira na izjave vrhovnega komisarja za Jadransko Primorje Rainerja, ki
                     je med drugim izjavil: <emph>»Menim, da je bil v Sloveniji edini slučaj, da je
                        nacionasocializem uporabil za svojega zaveznika Katoliško cerkev.«
                     </emph>(str. 122; AS, dizloc. enota III, 58sl.) Na to se opira tudi študija.
                     Rainer je izjavil še: <emph>»Ko sem bil avgusta 1943 pri Himmlerju, sem mu
                        predlagal ustanovitev avtonomije za celo Kranjsko ter mu poročal o
                        predvojnih strankarskih razmerah in mu omenil, da hočem sodelovati z
                        najmočnejšo nekdanjo konservativno stranko. Himmler ni izrazil nikakih
                        pomislekov. Pozneje ko sem stopil v zvezo z Rožmanom in imel z njim
                        politične razgovore, sem prav gotovo to omenil Himmlerju, kakor tudi to, da
                        sem spremenil politiko do cerkve.« </emph>Rainer na zasliševanju
                     pripoveduje, da je Rožmana srečal enkrat in da je z njim pol ure govoril.
                     Poslati mu je hotel avto, vendar je Rožman to odklonil, raje je prišel peš.
                     Škofa je karakteriziral kot <emph>»prepirljivega škofa« </emph>v smislu
                     srednjega veka. Rožmanu da je obljubil, da se bo stanje tudi za Cerkev
                     izboljšalo, da ima namen pokrajini dati samoupravo in da namerava sodelovati s
                     protikomunistično usmerjenim delom prebivalstva. Rožman pa da je Rainerju
                     pripovedoval o težki situaciji duhovščine na Dolenjskem, o pokolih in
                     preganjanju duhovnikov in o borbah »belogardistov« s partizani.</p>
                  <p>Iz vsega tega pa sploh ni vidno, v čem naj bi se pravzaprav kazalo zavezništvo
                     med Katoliško Cerkvijo in nacionalsocializmom, saj so bili Rožmanovi stiki z
                     nemškimi okupatorji v primerjavi z italijanskimi redki. Tudi Rainer za tako
                     izredno bremenilno trditev ne daje prav nobenih dokazov, vsekakor en sam komaj
                     pol ure trajajoči pogovor z ljubljanskim škofom ne more utemeljevati zgoraj
                     omenjene ocene. Tudi sicer iz celotne procesne dokumentacije ni podlage za tako
                     trditev. Vsiljuje se misel, da je Rainer uporabil znano taktiko, namreč, da je
                     sebi v prid poudarjal krivdo že tako v očeh javnosti obremenjenih in v
                     številnih procesih obsojenih predstavnikov Cerkve, z drugimi besedami, da je
                     torej zavestno zvalil del krivde na Cerkev oz. na najbolj vidnega predstavnika
                     v tako im. Ljubljanski pokrajini. Predložena razprava – drugače kot v vseh
                     drugih vprašanjih, kjer precej kritično analizira procesno dogajanje –
                     Rainerjeve izjave o krivdi Cerkve na tem mestu premalo postavlja pod vprašaj.
                     Škofov tajnik Lenič namreč poroča, da je Rožman v pogovoru z Rainerjem ubral
                     podobno taktiko kot na začetku italijanske okupacije. Izjavil je sicer
                     lojalnost v smislu cerkvenih določb, obenem pa je tudi načel vprašanje
                     Gorenjske in omenil svojo zaskrbljenost, da se ne bi v Ljubljanski pokrajini
                     ponovilo kaj podobnega. Rožman je pri tem, tako pravi Lenič, dobil mlačno
                     zagotovilo, da se bo položaj prebivalstva izboljšal. To pa je nekaj drugega kot
                     trditev, da so Rainerjeve koncesije pri Rožmanu padle na plodna tla. Rainerjeve
                     izjave bi morali postaviti v širši kontekst povojnega dogajanja na Slovenskem,
                     predvsem pa represije proti Cerkvi. Na drugem mestu publikacija zelo jasno
                     prikazuje prav povojno Slovenijo, aspiracije KP po oblasti in situacijo Cerkve
                     kot sovražnika številka ena, saj je bila Cerkev za »ljudsko oblast« zato tako
                     nevarna, ker je bila po vojni edina organizirana sila zunaj partije. To
                     potrjuje že ocena Ministrstva za notranje zadeve jeseni 1945, ki pravi, da je
                     Cerkev <emph>»hrbtenica opozicije«.</emph>
                  </p>
                  <p>Rainer je uporabil taktiko, kot študija prepričljivo prikazuje, da je priznal
                     to, kar se mu je jasno dokazalo, v vseh drugih primerih pa je skušal krivdo
                     prevaliti na predpostavljene organe, predvsem Himmlerja ter v vojaških in
                     policijskih zadevah na višjega vodjo SS Erwina Rösenerja, ki je bil v
                     Rupnikovem oz. Rožmanovem procesu avgusta 1946 obsojen na smrt. Tako Rainer ni
                     zanikal uvedbe naglih sodišč, saj je odločbo sam podpisal, zanikal pa je osebno
                     udeležbo v boju proti partizanom in sploh v raznih policijskih akcijah. Od
                     soobtoženih je Rainerja obremenil samo SS-obersturmführer Josef Vogt, vladni in
                     kriminalni svetnik. Vendar se je proces kljub očitni krivdi obtoženih vse
                     premalo ukvarjal z dokazovanjem individualne krivde, v nekaterih točkah se
                     tožilstvu niti ni zdelo vredno predložiti kake dokaze, ukvarjal pa se je s
                     kolektivno krivdo nacionalsocialističnega sistema. Tukaj je pač najbolj očitna
                     razlika med sodstvom v svobodnih, demokratičnih deželah in totalitarnih, kar je
                     bilo simptomatično za povojno sodstvo v Sloveniji, kjer je kot orožje v rokah
                     partijske politike instrumentaliziralo posameznike za obsodbe celotnih skupin
                     in za legitimizacijo narodnoosvobodilnega gibanja. V tem primeru je posebno
                     tragično dejstvo, da sodstvo niti ni bilo v stanju po pravnih normah obsoditi
                     predstavnike okupatorjev – in to kljub obsežni dokumentaciji o njihovem
                     nečloveškem delovanju. Pravilo v demokratičnih deželah je namreč, da ima vsak
                     obtoženec, tudi zločinec, pravico do sojenja po pravnih normah. Pri vsej
                     umestni kritiki Nürnberških procesov je potrebno poudariti, da so imeli
                     obtoženi tam povsem drugačne možnosti obrambe in da je bilo predvsem potrebno
                     obtožnico v vseh točkah podpreti z dokazi. In seveda: Kolektivne krivde
                     demokratično sodstvo ne sprejema, vsaka krivda je lahko samo individualna.</p>
                  <p>Medtem ko je usoda vseh drugih obsojencev znana, še danes ne vemo prav, kdaj je
                     bila izvršena Rainerjeva smrtna kazen. Vsekakor je jasno, da je vsaj do konca
                     leta 1949 še živel. V Arhivu Slovenije, kot navajajo tudi avtorji, so v
                     procesnih aktih shranjeni komentarji o vprašanjih avstrijske notranje politike,
                     ki so nastali na podlagi časopisnih člankov in komentarjev, ki so očividno
                     izpod Rainerjevega peresa. Stil in način pisanja se namreč ujema z drugimi
                     dokumenti, ki jih je nesporno sestavil Rainer.</p>
                  <p>Knjiga je prispevek za boljše razumevanje povojnega revolucionarnega sodstva na
                     Slovenskem. Dobro bi bilo, če bi sledile še druge publikacije, ki ne bi
                     osvetlile samo mehanizma komunističnega sodnega sistema, temveč tudi pripomogle
                     k javni rehabilitaciji številnih žrtev – tudi duhovnikov.</p>
               </div>
            </div>
            <div type="div2">
               <head>Kupljena revolucija</head>
               <docAuthor>Marko Kranjec </docAuthor>
               <div type="div3">
                  <p>Elisabeth Heresch, avstrijska publicistka, ki je napisala že več del o ruski
                     zgodovini, je lani izdala knjigo Geheimakte Parvus. Die gekaufte Revolution.
                     Biographie (Skrivni akt Parvus. Kupljena revolucija. Biografija; založba Langen
                     Müller, München, 2000). To je življenjepis moža, ki je omogočil Leninu, da se
                     je sredi prve svetovne vojne v plombiranem vagonu vrnil v Rusijo, kjer je
                     zanetil revolucijo in prevzel oblast. Brez Parvusovih posredovanj in priprav bi
                     se komunizem najverjetneje ne razširil po vsej Vzhodni Evropi in polovici
                     sveta; terjal je 100 milijonov smrtnih žrtev in njegove posledice so vidne še
                     danes. Uresničitev njegovega načrta je nemško vlado stalo približno milijardo
                     mark, v današnji vrednosti. </p>
                  <p>Kdo je bil Parvus, človek, ki se je 7. januarja 1915 pojavil v nemškem
                     veleposlaništvu v Konstantinoplu in predložil načrt, po katerem bi Rusijo z
                     revolucijo od znotraj razkrojili, kar bi bil edini način, da bi jo Nemci lahko
                     premagali? </p>
                  <p>Rojen je bil 1867 v beloruskem mestecu Berezina kot sin židovskega obrtnika.
                     Njegovo pravo ime je bilo Izrail Lazarevič Gelfand (kasneje, v tujini, je
                     uporabljal angleško obliko Helphand). Razmeroma premožni starši so mu
                     omogočili, da je končal gimnazijo. Že zgodaj se je navdušil za marksistične
                     revolucionarne ideje in postal član rusko-judovske-marksistične organizacije
                     Osvoboditev dela. Postavil si je dva cilja: zrušiti carizem v Rusiji in
                     obogateti. Po študiju ekonomije v Švici, zaključil ga je z doktoratom 1891, se
                     je naselil v Nemčiji in sodeloval pri socialdemokratskih časopisih (Neue Zeit,
                     Gleichkeit idr.), v katerih je pisal o teoriji revolucije in načrtih zanjo. Bil
                     je pristaš levega krila socialnih demokratov. Nazadnje je pisal pod psevdonimom
                     Parvus, ki ga je pričel uporabljati tudi v vsakdanjem življenju. Pričel se je
                     ukvarjati tudi s podjetništvom in postal lastnik založbe. Seznanil se je z
                     Leninom, skupaj sta 1900/1901 ustanovila časopis Iskra, in s Trockim. V Iskri
                     je razvijal teorijo, po kateri bi bilo mogoče sprožiti revolucijo z generalnim
                     štrajkom, to pa najlaže v vojnih razmerah. </p>
                  <p>Kmalu se mu je ponudila priložnost za uresničitev te teorije. Po ruskem porazu
                     v rusko-japonski vojni sta Parvus in Trocki okrepila revolucionarno propagando
                     in v začetku l. 1905 sama odpotovala v Rusijo; tam sta z ustanavljanjem
                     delavskih svetov poskušala začeti revolucijo. Toda poskus se je ponesrečil in
                     Parvus je bil marca 1906 aretiran ter obsojen na tri leta pregnanstva v
                     Sibirijo. Vendar se mu je posrečilo pobegniti s transporta in pozimi 1906 se je
                     vrnil v Nemčijo. Nemški socialdemokrati so ga sprejeli kot junaka, pozabljeni
                     so bili prejšnji spori z njim, spet so mu bili odprti vsi socialdemokratski
                     časopisi. Ko so mu začela v Nemčiji goreti tla pod nogami – pisatelj Gorki ga
                     je tožil za 180 000 zlatih mark honorarja, ki jih je Parvus 1905 kot lastnik
                     založbe poneveril – se je l. 1910 prek Dunaja umaknil na Balkan. V Turčiji so
                     namreč dve leti pred tem prišli na oblast mladoturki in Parvus je zaslutil, da
                     bo tam dobil nove možnosti za delovanje. </p>
                  <p>Pozornost turške javnosti in vlade je zbudil z narodnogospodarskimi razpravami
                     in članki, v katerih se je zavzemal za gospodarsko okrepitev in osamosvojitev
                     Turčije. Kmalu je začel aktivno sodelovati v gospodarskem življenju države in
                     pri tem kot uvoznik in bankir tudi sam zelo obogatel. Vendar na svoj prvotni
                     cilj: z revolucijo strmoglaviti carski režim ni pozabil. Ko se je 1914 pričela
                     prva svetovna vojna, je v boj proti Rusiji posegel s propagando, pa tudi s
                     pripravljanjem ekspedicijskega korpusa, s pomočjo katerega bi odtrgal od Rusije
                     obrobne neruske pokrajine in Ukrajino. Ko so mu turške oblasti to preprečile,
                     je sklenil Rusijo od znotraj oslabiti z revolucijo. Zato se je s posredovanjem
                     nemškega veleposlanika v Turčiji obrnil na nemško vlado. </p>
                  <p>Konec februarja 1915 ga je v berlinskem zunanjem ministrstvu sprejel državni
                     sekretar Jagow in že 7. marca je Parvus predložil 15 strani dolg memorandum z
                     naslovom Priprava politične množične stavke v Rusiji. V njem je podrobno in
                     sistematično obdelal vse načine podtalnega boja proti Rusiji: spodbujanje
                     separatizma neruskih narodov, organiziranje revolucije in razširjanje
                     protiruske propagande v tujini. Ta načrt je prišel Nemcem kot naročen. Ker jim
                     ni uspelo hitro premagati Rusijo, so želeli vojno z njo čimprej končati, da bi
                     se lahko borili na zahodni fronti. Z Rusijo so že poskušali skleniti separatni
                     mir, vendar jih je car zavrnil. Zato so Parvusovo zamisel takoj sprejeli in mu
                     nakazali prva dva milijona mark; kmalu so jima sledili še nadaljnji milijoni.
                     Parvus se je takoj vrgel na delo. Poskušal je navezati stike z nemškimi
                     socialdemokrati, toda med bivanjem v Turčiji se jim je odtujil in v njem so
                     videli »imperialističnega agenta in trgovca z orožjem«. Prav tako je izgubil
                     zaupanje ruskih revolucionarjev in Trocki se mu je celo javno odrekel. Kot
                     glavno področje delovanja je imel Parvus v načrtu Sibirijo, kjer je bil zgoščen
                     potencial ruskih revolucionarjev; zatem Ukrajino, Finsko in Kavkaz. Spet je
                     odpotoval v Konstantinopel, nato pa prek Bukarešte in Dunaja v Švico, da bi
                     navezal stike s tamkajšnjimi ruskimi revolucionarji, predvsem z Leninom in
                     njegovimi boljševiki. Lenin ga je sprejel z nezaupanjem, bal se je
                     kompromitirati s sprejemanjem tujega denarja, zato ni odgovoril ne z da ne z
                     ne. </p>
                  <p>Za središče svojega delovanja si je Parvus izbral nevtralno Dansko; v
                     Kopenhagnu je postopoma ustanovil več podjetij, ki so mu omogočila kritje
                     denarnih transakcij, obenem pa nesluteno bogatenje. Trgoval je s strateško
                     pomembnim materialom in pri tem ga je podpirala tudi nemška vlada. Obenem je
                     ustanovil Inštitut za raziskovanje socialnih posledic vojne, ki pa je bil v
                     resnici središče za pošiljanje agentov v Rusijo. Ti so se ukvarjali s širjenjem
                     letakov in časopisov, z ustno propagando, s podkupovanjem itd. Razen nemške
                     vlade so Parvusa finančno podpirali tudi zasebniki: ruski magnati, ki so
                     mislili, da gre samo za demokratizacijo Rusije in končanje vojne in se niso
                     strinjali z radikalnimi Leninovimi načrti, ameriški, angleški in drugi
                     kapitalisti, predvsem židovskega rodu, in celo angleška vlada. Šlo je za
                     izredno zanimivo prepletanje visokih financ in proletarcev, vlad,
                     revolucionarjev in magnatov pri financiranju revolucije; politični interesi so
                     se skrivoma ujemali s komercialnimi. Seveda pa tudi Nemci niso predvidevali
                     proletarske revolucije, še celo ne svetovne. 1915 je Parvus s pomočjo nemške
                     vlade ustanovil list Die Glocke; ta naj bi širil propagando za uspeh nemške
                     vojske, ki naj bi obenem »pomenil tudi uspeh nemškega proletariata«, vendar je
                     naletel na odpor pri nemških socialdemokratih. Pričetek splošne stavke in
                     revolucije je Parvus načrtoval za 9. januar 1916, obletnico krvave nedelje iz
                     leta 1905. Da bi bil bliže kraju dogajanja, se je preselil v Stockholm. Vendar
                     je napačno ocenil položaj: preskrba prebivalstva v Rusiji se je medtem
                     izboljšala, car je sam prevzel poveljstvo vojske, razmere na frontah so se
                     ustalile. Na načrtovani datum je pričelo stavkati samo 45 000 delavcev v
                     Petrogradu in 10 000 v Nikolajevu, revolucionarna iskra ni hotela preskočiti v
                     druga središča. Nemčija je zato začasno ustavila prizadevanja za začetek
                     revolucije v Rusiji, Parvus se je vse bolj posvečal poslom in močno razširil
                     svoja podjetja. Prosil je tudi za nemško državljanstvo, vendar je dobil samo
                     prusko; v Berlinu si je uredil razkošno rezidenco. Stike s Parvusom je medtem
                     od zunanjega ministrstva prevzel glavni štab. </p>
                  <p>Konec leta 1916 pa so se razmere na ruskih frontah poslabšale; car je skoraj
                     neprekinjeno bival na fronti, v prestolnici se je pojavil Rasputin in s svojim
                     vplivom na carico popolnoma razkrojil politično življenje Rusije. Preskrba je
                     bila tudi v zaledju vse slabša. 22. februarja 1917 je stavkalo 240 000
                     delavcev, veliko več, kot je pričakoval Parvus. Vojaki so se pridružili
                     delavcem, car se je odpovedal prestolu in oblast je prevzela začasna vlada pod
                     predsedstvom Kerenskega. Parvus je ugotovil, da je prišel njegov čas. </p>
                  <p>Načrtoval je, da bo revolucionarna stran prevladala nad liberalno meščansko,
                     vendar bo za to potrebnih nekaj mesecev. Nemci naj za toliko časa prenehajo z
                     ofenzivo, Lenin naj pride takoj v Rusijo. Ko bodo notranje razmere v Rusiji
                     zrele, naj Nemci pričnejo ofenzivo z juga Rusije. Lenin je po kratkem
                     obotavljanju s tovariši, skupaj jih je bilo 32, 9. aprila odpotoval iz Švice.
                     Ker ni hotel, da bi jim vožnjo plačala nemška vlada, jo je plačal – Parvus. V
                     Berlinu se je vlak za 24 ur ustavil in Lenina so obiskali predstavniki nemške
                     vlade. V Kopenhagnu Lenin ni hotel sprejeti Parvusa, ki je bil zato silno
                     užaljen. 14. aprila so revolucionarji prek Švedske in Finske prišli v
                     Petrograd. – Začasna vlada, ki ji je takrat predsedoval Miljukov, jim vstopa ni
                     prepovedala. </p>
                  <p>Lenin se je takoj lotil dela. Najprej je zavrnil vsako sodelovanje z
                     menjševiki, z nemškim denarjem je razvil široko propagandno dejavnost, naklade
                     časopisov je povečal v stotisoče, plačeval je demonstrante. Meščanske elemente
                     v vladi je poskušali izriniti z ustanavljanjem delavskih svetov (sovjetov).
                     Vendar je bilo na vseruskem kongresu sovjetov junija/julija 1917 razmerje med
                     boljševiki in drugimi strankami še zmeraj 1 : 5. Kljub temu je Lenin po
                     ponesrečeni ofenzivi Brusilova 3. julija začel v Petrogradu vstajo, ki pa je
                     bila prezgodnja in zatrta. S pomočjo francoske kontrašpijonaže so v Rusiji
                     odkrili Leninovo povezavo z Nemci; Lenin in Zinovjev sta v zadnjem trenutku
                     pobegnila in se skrivala na Finskem, druge sodelavce so zaprli. </p>
                  <p>Ko pa se je nemška ofenziva približala Petrogradu in je Avstrija spet ponudila
                     separatni mir, je Lenin spoznal, da ne sme izgubljati časa. Prepričal je
                     neodločne sodelavce, se vrnil v Rusijo in po zgledu iz l. 1905 ustanovil v
                     Petrogradu revolucionarni komite. V noči s 25. na 26. oktober 1917 je napadel
                     Zimsko palačo in prevzel oblast. Parvusovo prošnjo, da bi smel priti v Rusijo,
                     je zavrnil: »Revolucija ne trpi nikogar, ki ima umazane roke.« Ogromne zahteve
                     na mirovnih pogajanjih v Brest-Litovsku, ki so se jim Rusi sprva upirali, so
                     Nemci podkrepili z ofenzivo in Lenin je bil prisiljen podpisati mirovno
                     pogodbo. Zaradi pomanjkanja in terorja so se pričeli v Petrogradu od Lenina
                     odvračati, vendar so ga Nemci do izpolnitve mirovnih pogojev morali obdržati na
                     oblasti, zato so mu dali še 40 milijonov mark. </p>
                  <p>Parvus je bil zaradi Leninove zavrnitve ogorčen in besen. Odvrnil se je od
                     njega in mu napovedoval kratko vladanje. Da bi se maščeval, je ustanovil list
                     Izvnje (Od zunaj), v katerem je pisal, da Rusija še ni sposobna za revolucijo,
                     ker še ni dosegla zrelega kapitalizma in tudi sploh nima dovolj proletariata.
                     Načrtoval je še več časopisov in druge oblike propagande, a bilo je prepozno.
                     Konec l. 1918 je izbruhnila v Berlinu revolucija, financirana z ruskim (prvotno
                     nemškim) denarjem in oklicana je bila republika. Podobno se je zgodilo na
                     Dunaju. Parvus se je umaknil v Švico, tam pa so ga zaradi politične
                     kompromitiranosti in prirejanja orgij kmalu izgnali. Februarja 1920 se je
                     naselil v svoji razkošni rezidenci v Berlinu. Postal je Nemec, svaril je pred
                     revolucijo. Poleg časopisa Die Glocke je pričel izdajati še Der Aufbau. Zaradi
                     bolezni se je umaknil v zasebno življenje; l. 1922 so nanj pripravili atentat,
                     a je bil pravočasno odkrit. Zato je uničil ves svoj zasebni arhiv. Leta 1924 je
                     nenadoma umrl, star komaj 57 let, in zapustil ogromno bogastvo. </p>
                  <p>Parvus je bil človek izrednih sposobnosti, politični in narodnogospodarski
                     teoretik, pisec mnogih razprav in člankov v nemščini in ruščini. Bil pa je tudi
                     praktični revolucionar in obenem poslovnež, ki si je z brezobzirnim
                     izkoriščanjem okoliščin nabral veliko premoženje. Bil je brez vsakršnih
                     moralnih zadržkov. V zasebnem življenju je bil uživač; imel je štiri žene in
                     več otrok, a mu zanje ni bilo dosti mar in se je stalno obdajal s tropom lepih
                     žensk. V svojem razmeroma kratkem življenju se je spremenil iz revolucionarja v
                     protirevolucionarja in iz Rusa v Nemca. Ob njegovi smrti je v sovjetskem tisku
                     izšla kratka notica, v kateri pa ni niti besedice o njegovem delu za
                     revolucijo. V njej piše: » … bil je ekstremni socialpatriot, agent nemškega
                     imperializma.« Na koncu knjige navaja avtorica usodo tistih Parvusovih
                     sodelavcev, o katerih govori v knjigi: vsi so končali kot žrtve revolucije,
                     nasilne smrti ali v taboriščih. </p>
                  <p>Knjiga je pisana živahno in napeto. V besedilo so v poševnem tisku vključeni
                     številni krajši in daljši odlomki poročil tajne policije, zapisnikov z
                     zaslišanj, korespondence ipd. Mnogo je tudi faksimilov raznih dokumentov,
                     predvsem diplomatskih brzojavk. Dodan je celotni Parvusov načrt za rusko
                     revolucijo z naslovom Priprava politične množične stavke v Rusiji. Seznam
                     arhivov, iz katerih je zajemala avtorica, sega od Moskve in Istambula prek
                     evropskih prestolnic do ZDA. Knjigo zaključujeta seznam primarnih in
                     sekundarnih virov ter imensko kazalo. Ilustrirana je s portreti obravnavanih
                     glavnih oseb. </p>
                  <p>Knjiga je zanimivo in poučno branje posebno za generacije, ki so znanje o tem
                     zgodovinskem razdobju zajemale le iz učbenikov in knjig, pisanih v duhu
                     Zgodovine VKP (b). </p>
               </div>
            </div>
            <div type="div2">
               <head>Potovanje treh kraljev</head>
               <docAuthor>T. S. ELIOT</docAuthor>
               <p>
                  <emph>(Prevedel France Papež)</emph>
               </p>
               <p>»V mrazu smo prihajali,</p>
               <p>v najslabšem letnem času</p>
               <p>za potovanje, za takšno dolgo potovanje:</p>
               <p>globoke gazi in oster mraz,</p>
               <p>da je drevje pokalo.«</p>
               <p>Odgrnjene in kjave kamele z razbolelimi nogami</p>
               <p>so polegale v topeči se sneg.</p>
               <p>Kolikokrat smo čutili domotožje</p>
               <p>po letnih dvorcih na gorskih pobočjih,</p>
               <p>po terasah, po deklicah v svili, prinašajočih šerbet!</p>
               <p>Kamelarji so preklinjali, godrnjali</p>
               <p>in ubežavali, želeč si pijače in žensk.</p>
               <p>Brez zavetja smo bili, nočni ognji so ugašali,</p>
               <p>mesta so nam bila sovražna, predmestja nenaklonjena</p>
               <p>in vasi umazane in visoke cene.</p>
               <p>Ni nam bilo lahko.</p>
               <p>Na koncu smo se odločili in potovali tudi ponoči,</p>
               <p>zadremali smo le sem in tja</p>
               <p>in v ušesih nam je nenehno zvenelo,</p>
               <p>da je vse to neumnost.</p>
               <p>O svitu smo prišli v toplo, vlažno dolino,</p>
               <p>kamor ni segal več sneg; vse je dišalo po zelenju.</p>
               <p>Pri nagli reki je v poltemo tolkel mlin</p>
               <p>in na nizkem nebu obrisi treh dreves.</p>
               <p>Po travniku je zdirjal star serec.</p>
               <p>Prišli smo v krčmo: trtno listje je objemalo podbojno bruno</p>
               <p>in šest rok je kockalo pri odprtih vratih za srebrnike;</p>
               <p>noge so brcale ob prazne vinske mehove.</p>
               <p>A tam niso vedeli nič in šli smo naprej.</p>
               <p>Šele zvečer smo prispeli, ob pravem času,</p>
               <p>in našli kraj: s tem je bila stvar (bi dejal kdo) opravljena.</p>
               <p>Spominjam se: dolgo je že tega,</p>
               <p>a spet bi storil isto. Pomni pa,</p>
               <p>to pomni,</p>
               <p>to: ali nas je vodila ta pot</p>
               <p>do Rojstva ali do Smrti? Da, tam je bilo Rojstvo,</p>
               <p>o tem smo se prepričali in ni dvoma. Večkrat sem videl že rojstvo in smrt,</p>
               <p>a sem mislil, da sta drugačna; to Rojstvo je bilo</p>
               <p>za nas trpka in grenka agonija Smrti – naše smrti.</p>
               <p>Vrnili smo se v svoje kraje, v ta kraljestva,</p>
               <p>a nismo več mirni v starih ureditvah,</p>
               <p>pri tujih ljudeh, ki se oklepajo svojih bogov.</p>
               <p>Rad bi doživel še eno smrt.</p>
            </div>
         </div>
      </body>
      <back>
         <div type="div1">
            <head>Dodatek</head>
            <div type="div2">
               <head>Poverjeniki ZAVEZE v zdomstvu</head>
               <div type="div3">
                  <list>
                     <item>
                        <label>I. ARGENTINA</label>
                        <address>
                           <name>1. Lovro Jan</name>
                           <addrLine>C.C. 907</addrLine>
                           <addrLine>8400 Bariloche, Rio Negro </addrLine>
                           <addrLine>Argentina </addrLine>
                        </address>
                        <address>
                           <name>2. Joža Markež</name>
                           <addrLine>Virrey Loreto 3365</addrLine>
                           <addrLine>1605 Carapachay </addrLine>
                           <addrLine>Argentina </addrLine>
                        </address>
                        <address>
                           <name>3. Marjan Šušteršič</name>
                           <addrLine>Gral. Vacca 995 </addrLine>
                           <addrLine>1686 Hurlingham</addrLine>
                           <addrLine>Argentina </addrLine>
                        </address>
                        <address>
                           <name>4. Slavko Urbančič </name>
                           <addrLine>Ramon L. Falcon 4158 </addrLine>
                           <addrLine>1407 Buenos Aires </addrLine>
                           <addrLine>Argentina </addrLine>
                        </address>
                     </item>
                     <item>
                        <label>II. KANADA </label>
                        <address>
                           <name>5. Anton Štih </name>
                           <addrLine>20 Rufford Rd </addrLine>
                           <addrLine>Toronto, Ontario</addrLine>
                           <addrLine>M8W 4V6 CANADA </addrLine>
                        </address>
                     </item>
                     <item>
                        <label>III.ZDRUŽENE DRŽAVE </label>
                        <address>
                           <name>7. Slovenska Pisarna </name>
                           <name>(Anton Oblak) </name>
                           <addrLine>c/o St. Vitus Church</addrLine>
                           <addrLine>6104 Glass Ave. </addrLine>
                           <addrLine>Cleveland, OHIO 44103 </addrLine>
                           <addrLine>USA</addrLine>
                        </address>
                        <address>
                           <name>8. Franjo Mejač </name>
                           <addrLine>7042 West Tripoli Ave</addrLine>
                           <addrLine>Milwaukee, Visconsin 53220</addrLine>
                           <addrLine>USA </addrLine>
                        </address>
                     </item>
                  </list>
               </div>
            </div>
         </div>
         <div type="div1">
            <head>Na platnicah</head>
            <div type="div2">
               <head>Voščilo</head>
               <div type="div3">
                  <p>VSEM SLOVENCEM IN SLOVENKAM </p>
                  <p>V DOMOVINI IN ZUNAJ DOMOVINE </p>
                  <figure>
                     <graphic url="slike_z_43/z_43_41.png"/>
                     <head>Jezusovo darovanje <name type="author">Fra’ Angelico</name></head>
                  </figure>
                  <p>VESEL BOŽIČ IN SREČNO NOVO LETO</p>
                  <p>NAJ VSE OGREJE TOPLOTA NAŠIH POZDRAVOV </p>
                  <p>IN NAŠIH ŽELJA </p>
                  <p>NAREDIMO VSE </p>
                  <p>DA BOMO VESEL, SREČEN IN PONOSEN NAROD </p>
               </div>
            </div>
            <div type="div2">
               <head>Priporočamo Priporočamo Priporočamo</head>
               <div type="div3">
                  <figure>
                     <graphic url="slike_z_43/z_43_42.png"/>
                     <head>MED SMRTJO IN ŽIVLJENJEM</head>
                  </figure>
                  <p>Marko Kremžar</p>
                  <p>MED SMRTJO IN ŽIVLJENJEM</p>
                  <p>Družina, 2000</p>
               </div>
            </div>
         </div>
      </back>
   </text>
</TEI>
