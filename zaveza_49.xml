<?xml version="1.0" encoding="UTF-8"?>
<?oxygen RNGSchema="tei-zaveza.rnc" type="compact"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Zaveza</title>
            <title>Revija za duhovna, kulturna in politična vprašanja sedanjosti in prihodnosti – s
               posebnim ozirom na krizo slovenstva po boljševiški revoluciji in državljanski
               vojni</title>
            <title>Elektronska izdaja</title>
            <respStmt>
               <resp>Glavni urednik</resp>
               <name>Justin Stanovnik</name>
            </respStmt>
            <respStmt>
               <resp>Pomočnik urednika</resp>
               <name>Janko Maček</name>
            </respStmt>
            <respStmt>
               <resp>Člansko prilogo Mi med seboj ureja</resp>
               <name>Blaža Cedilnik</name>
            </respStmt>
            <respStmt>
               <resp>Grafično oblikovanje tiskane izdaje</resp>
               <name>Irena Tršar</name>
            </respStmt>
            <respStmt>
               <resp>Slikovno gradivo so prispevali: </resp>
               <name>mag. Mirko Kambič </name>
               <name>Marija Tršar </name>
               <name>Matej Kunaver </name>
               <name>Simon Dan</name>
            </respStmt>
            <respStmt>
               <resp>Dokumentarne fotografije so iz družinskih arhivov oseb, ki nastopajo besedilih.
                  Slike, ki predtavljajo kozake, so vzete iz knjige Das letzte Geheimnis, avtor
                     <name>Nicholas Bethell</name>, <placeName>Ullstein</placeName> 1974</resp>
               <name/>
            </respStmt>
            <respStmt>
               <resp>Dokumentarno gradivo za posamezne pripovedi so prispevale družine oseb, ki
                  nastopajo v pripovedih. </resp>
               <name/>
            </respStmt>
         </titleStmt>
         <editionStmt>
            <edition>0.1</edition>
         </editionStmt>
         <extent>514 KB XML</extent>
         <publicationStmt>
            <publisher>
               <address>
                        <addrLine>Nova Slovenska zaveza</addrLine>
                        <addrLine>Beethovnova ul. 5</addrLine>
                        <addrLine>1000 Ljubljana</addrLine>
                        <addrLine>Slovenija</addrLine>
                        <lb/>
                        <addrLine>tel. 01/425-15-37</addrLine>
                        <addrLine>Spletna stran: www.zaveza.si</addrLine>
                    </address>
            </publisher>
            <availability>
               <p>Revija izhaja štirikrat letno. Elektronska izdaja je prosto dostopna.</p>
               <p>© Avtorske pravice za besedila in slike: Nova Slovenska zaveza</p>
            </availability>
            <idno type="issue">49</idno>
            <idno type="ISSN">??</idno>
            <date>2010-05-03</date>
         </publicationStmt>
         <sourceDesc>
            <biblStruct>
               <monogr>
                  <title>Zaveza</title>
                  <imprint>
                     <biblScope type="issue">49</biblScope>
                     <biblScope type="vol">XIII</biblScope>
                     <biblScope>številka 2, junij 2003</biblScope>
                     <date when="2003-06">2003</date>
                  </imprint>
               </monogr>
            </biblStruct>
         </sourceDesc>
      </fileDesc>
      <revisionDesc>
         <change when="2010-05-03">
            <name>Alenka Jerman</name> - lektoriranje besedila <name>Alexander Jerman</name> -
            pretvoril besedilo v zapis TEI, dodal strukturne oznake </change>
      </revisionDesc>
   </teiHeader>
   <text>
      <front>
         <titlePage>
            <docTitle>
               <titlePart>Zaveza št. 49</titlePart>
               <titlePart>Revija za duhovna, kulturna in politična vprašanja sedanjosti in
                  prihodnosti – s posebnim ozirom na krizo slovenstva po boljševiški revoluciji in
                  državljanski vojni </titlePart>
               <titlePart>Elektronska izdaja</titlePart>
            </docTitle>
            <docImprint>
               <publisher>Nova Slovenska zaveza</publisher>
               <pubPlace>Ljubljana</pubPlace>
               <docDate>2010</docDate>
            </docImprint>
         </titlePage>
         <divGen type="toc"/>
      </front>
      <body>
         <div type="div1">
            <head>Aktualni kulturnopolitični komentar Nove Slovenske zaveze </head>
            <div type="div2">
               <div type="div3">
                  <p>V soboto pred tiho nedeljo, 5. aprila, je bil v Festivalni dvorani v Ljubljani
                     občni zbor Nove Slovenske zaveze. Občni zbori so zato, da organizacija pregleda
                     preteklo delo in premisli, katere cilje mora postaviti, če hoče, da bo tudi v
                     razmerah, ki se nakazujejo, to, kar trdi, da je. Lahko bi rekli, da je občni
                     zbor čas samospraševanja in samozavedenja. Uspeh ima tedaj, če udeleženci
                     odhajajo z boljšim vedenjem o tem, kaj so: če bolj določno in bolj zavezujoče
                     vedo, zakaj je organizacija nastala in kaj hoče. Če vedo, katere besede sme
                     uporabljati in katerih ne – kakšen mora torej biti njen govor – če hoče biti
                     zvesta svojim človeškim, zgodovinskim in moralnim obvezam. Vedeti mora, katera
                     dejanja ji pritičejo, da bo ostala njena podoba pred svetom, ki ji pripada,
                     čista, da bo delček tistega prizadevanja družbe, ki veča veselje do življenja. </p>
                  <p>Nova Slovenska zaveza je, kot pove njeno ime, nova, in je torej zgodba »potem«.
                     Vzrok za to, da sploh je, je treba iskati v njeni izvorni postavitvi, v
                     Slovenski zavezi, ki ji Nova Slovenska zaveza dolguje ne samo razlog za obstoj,
                     ampak tudi misel, na kateri se utemeljuje, cilje, ki si jih postavlja, kulturo,
                     ki jo goji, vero, ki jo nosi v sebi. Da je nova, pomeni, da je ponovitev ali
                     ponovna postavitev nečesa, kar je bilo – ponovitev v nekih drugih in drugačnih
                     časih. </p>
                  <p>Ljudje ponavljamo kako zgodovinsko prizadevanje zato, ker je bilo tisto, kar je
                     bilo, tako naravno in dobro, da je za vsak čas in za vse čase; ali pa zato, ker
                     je tisto, kar je bilo, pustilo svoje delo nedokončano in ljudje nekega drugega
                     in drugačnega časa začutijo, da ga morajo dokončati; ali pa zato, ker je tisto,
                     kar je bilo, zadela velika nesreča, ki jo ljudje poznejšega časa zagledajo v
                     njeni celosti, tako da ne morejo preslišati ukazov, ki prihajajo iz nje in se
                     znova lotijo dela. Odnos med Slovensko zavezo in Novo Slovensko zavezo je odnos
                     med zgodbo in dejanjem. Nova Slovenska zaveza je dejanje in se še ne ve, kakšna
                     bo njena zgodba. Slovenska zaveza je tudi nekoč bila dejanje, a je sedaj že
                     zgodba, vsa pred nami, od začetka do konca. </p>

                  <figure>
                     <graphic url="slike_z_49/z_49_01.png"/>
                     <head>Festivalna dvorana, 5. april 2003 – Občni zbor Nove Slovenske zaveze
                           <name type="author"/></head>
                  </figure>
                  <div type="div3">
                     <head>Slovenska zaveza</head>
                     <p>Slovenska zaveza je bila politična formula, ki je izražala način, kako narod
                        preživi katastrofo, kot je bila 2. svetovna vojna. Bila je torej rešitev
                        nekega problema. V tem načinu sta bila zajeta dva momenta: racionalnost in
                        skrajna intenzivnost narodovega obstajanja. Pravzaprav sta oba momenta
                        izhajala iz istega izkustva – iz izkustva zavesti skrajne nevarnosti, v
                        kateri lahko vsak gib, vsaka kretnja, vsak korak, ki ne bi bil narejen v
                        logiki, ki ureja racionalni odnos med vloženim in doseženim, povzroči
                        katastrofo z nepredvidljivimi posledicami. Poleg racionalnosti pa je skrajna
                        nevarnost narekovala vsem silam, da pozabijo to, kar jih ločuje, in se
                        podredijo temu, kar jih združuje. Slovenska zaveza je utemeljeno
                        pričakovala, da vse sile, če so le iskrene v svojem čutenju in izjavljanju,
                        nekaj združuje, in da to, kar jih združuje, ne more biti, v največji stiski,
                        drugega kot narodov obstanek. To, da je narodov obstanek postavljen na
                        kocko, je tako pomembna stvar, da presega običajne politične okvire in meri
                        v prostore sakralno sankcioniranih zaobljub. Zato so si sile, ki so tako
                        doumele nastalo stanje in se tako do kraja in brez ostanka izročile
                        interesom tako zagledanega cilja, dale ime z a v e z a. </p>
                     <p>Iz vsega se vidi, da je Slovenska zaveza z nazorsko, vrednostno in politično
                        redukcijo položila takšno ravnino delovanja, da so nanjo mogle stopiti – v
                        nekem ekstremnem času – vse politične sile, ki so pristajale na dvoje: na
                        razum, kot osnovni regulator človekove normalnosti, in na narodov
                        eksistencialni obstoj kot temeljno izhodišče vseh duhovnih, kulturnih,
                        socialnih in političnih možnosti in izbir. Slovenska zaveza je tako postala
                        politični forum, ki je dajal prostor vsem in vsakomur, ki je pristajal na
                        dva aksioma civilizacije: na racionalni um in na moralno etični ozir na
                        drugega. </p>
                     <p>Jasno je, da v slovenskem prostoru, kakršen se je oblikoval med obema
                        vojnama, samo komunisti niso mogli stopiti na tako domišljeno ravnino. Ti so
                        uveljavljali dve drugi postavki civilizacije oziroma necivilizacije: namesto
                        racionalnega uma so postavljali utopijo, namesto moralno etičnega ozira na
                        drugega pa zgodovinsko privilegiranost razreda, oziroma sebe, kot njegovega
                        upravitelja. </p>
                     <p>Slovenska zaveza je vedela, da se komunisti ne morejo iskreno solidarizirati
                        s silami na tako postavljeni politični platformi. Ni pa vedela dveh drugih
                        stvari. Ni vedela, da bodo komunisti šli tako daleč, da bodo kljub skrajnemu
                        položaju, v katerem se je narod znašel, aktivirali revolucionarni potencial,
                        ki v vsakem narodu vedno obstaja in ki se v vročičnem stanju okupacije, ko
                        izgubijo moč uveljavljene družbene norme, še poveča in postane nevarno
                        razpoložljiv. Tega ljudje Slovenske zaveze nikakor niso pričakovali. Posebej
                        pa si niso nikoli predstavljali – danes bi rekli, da so bili premalo
                        izkušeni – da bo enobejevska inštalacija imela takšen uspeh in da bo
                        komunistična zgodovinska prevara tako perfektno delovala. Prave znanstvene
                        analize o tem še nimamo in je, spričo neustvarjalnosti slovenskega duhovnega
                        prostora, še dolgo ne bomo imeli. Kdor bi hotel dobiti vsaj približen
                        odgovor na to vprašanje, bi moral izračunati dinamiko različnih elementov,
                        najprej vsakega posebej, potem pa še, kako so se med sabo interakcijsko
                        krepili: strah, ki ga je povzročil začetni komunistični teror; nemoč, ki so
                        jo ljudje ob njem začutili; in potem, ko ni bilo videti nobenega izhoda,
                        popolna vdaja; in nazadnje čudna spoštljivost do ljudi, ki tako suvereno
                        kršijo zakone, od pamtiveka veljavne in nedotaknjene. Nazadnje je prišlo do
                        največje možne politične perverzije. Mnogi so namreč začutili, da imajo
                        ljudje, ki so se zmožni tako dvigniti nad človekom – ki so zmožni takega
                        prezira nad človeško bolečino – da imajo takšni ljudje pravico do oblasti.
                        Da jim oblast nekako pripada. S tem ponižujočim spoštovanjem se je potem na
                        čuden način združeval glas žaljene narodnosti – praćulo naroda, kakor pravi
                        Djuretić – za katerega so ljudje, opremljeni s takimi prerogativami, trdili,
                        da ga bodo odrešili. Torej svoboda! Potem pa še enakost! Danes se sliši
                        smešno, toda klic »Ti, ki bil si nič, postaneš vse,« so vsi razumeli in vsak
                        je verjel, da se nanaša prav nanj. </p>
                     <p>Skratka, vojna se je izkazala za prostor, v katerem stvari dobijo drugo
                        barvo in pomen. Ljudje, ki so se zaradi vezanosti na kulturo morali
                        sklicevati na razum in ga rešpektirati, so se znašli v velikih težavah;
                        ljudje pa, ki so mogli zase misliti, da jim je dovoljeno vse, so želi velike
                        uspehe. Oglejmo si naslednji primer. V 8. knjigi dokumentov ljudske
                        revolucije, ki kot prva pretrga tradicijo in si nadane naslov Dokumenti
                        organov in organizacij narodnoosvobodilnega gibanja v Sloveniji, je pod št.
                        128 navedena okrožnica Centralnega komiteja KPS, ki jo je podpisal Ivan
                        Maček. V njej pisec nalaga partijcem, da poskušajo pridobiti predvsem tako
                        imenovane sredince. Maček jim daje tole navodilo: »Vse tiste, ki bodo to
                        odklanjali, razkrinkajte kot narodne izdajalce.« Vsi vemo, kako pomembno
                        vlogo je v komunistični revolucionarni taktiki odigrala beseda »izdajalec«;
                        kdaj vse se je uporabljala in koliko ljudem je bila prilepljena. Kogarkoli
                        so komunisti ubili, je bil brez izjeme tudi »izdajalec«. Sedaj vemo, kako so
                        ljudje postali izdajalci: tako, da so jih komunisti »razkrinkali kot
                        izdajalce«. Ta primer nam nekoliko kaže, s kakšnimi ljudmi se je morala
                        boriti Slovenska zaveza. </p>
                     <figure>
                        <graphic url="slike_z_49/z_49_02.png"/>
                        <head>Marija Zgonc pozdravlja zbor <name type="author"/></head>
                     </figure>
                     <p>V Sloveniji je bila državljanska vojna izzvana. Izzvali so jo komunisti s
                        terorjem, ki se je posebej stopnjeval od pomladi do poletja 1942. Vsak teror
                        ima svojo podobo, vsem pa je skupen strah, kar beseda teror v slovenščini
                        tudi pomeni. Teror je pa tudi učinkovito in zelo nemoralno orožje. Z njim
                        lahko zelo majhna skupina – v sicer ugodnih razmerah, kot je npr. vojna –
                        drži v oblasti vasi, mesta, doline in pokrajine. V tistem delu Slovenije, ki
                        so ga bili zasedli Italijani, ki so velik del svojega časa preždeli v
                        bunkerjih, so bili ljudje pred komunisti dobesedno brez moči. Nastalo je eno
                        najtežjih stanj, ki se jih je sploh mogoče zamisliti. Jasno je bilo, da ne
                        bo moglo dolgo trajati. Ko je bil lok tako napet, da snov, iz katere je bil
                        narejen, ni več vzdržala, je počil. Vas se je uprla. Uprlo se je tudi mesto,
                        mnogo pozneje, ker sprva ni bilo tako izpostavljeno in ogroženo. Slovenska
                        zaveza je stanje, ki je tako nastalo, registrirala tako, da je upor sprejela
                        in mu priskrbela vojaško vodstvo. Slovenija je vstopila v <emph>državljansko
                           vojno</emph>. </p>
                     <p>Slovenska zaveza, ki je na začetku vojne postavila program, s katerim je
                        upala prepeljati narod skozi kataklizmo, ne samo, da s svojim programom ni
                        uspela, ampak je morala sprejeti boj na dveh frontah. Njen položaj se je
                        bistveno otežil predvsem zato, ker je bil nastali položaj protisloven in se
                        zato nanj tudi ni mogla odzvati na način, ki bi bil brez protislovja.
                        Protislovnost je bila v tem, da je od okupatorja, ki je bil od začetka njen
                        nasprotnik in je to tudi vedno ostal, morala zahtevati, da uresniči svoje
                        mednarodne obveznosti. Tako ga je priznala na način, kakor ga izvorno
                        nikakor ni hotela. Rešitev protislovnega položaja, v katerega je
                        komunistična boljševiška agresija prisilila Slovensko zavezo, je imela
                        politično obliko, ki jo je bilo mogoče v nedomišljenem besednjaku propagande
                        označiti za kolaboracijo. O tem, kaj je kolaboracija in kdo je v Sloveniji v
                        resnici kolaboriral z okupatorjem, je treba povedati nekaj besedi.</p>
                     <p>V predlogu Zakona o grobiščih, ki bo predvidoma letos maja drugič šel skozi
                        državni zbor, je tudi člen, ki na vojnih grobiščih prepoveduje »besedila ali
                        simbole, ki poveličujejo ali slavijo pripadnost ali sodelovanje z
                        okupatorjem«. To besedilo je nekakšna novost in nadomešča starejše, ki
                        prepoveduje »označbe, ki označujejo pripadnost ali sodelovanje z
                        nacifašističnimi silami in nacistične ali fašistične nazive pokopanih oseb«.
                        Ker je po mnenju določenih ljudi v ministrstvu za delo, ki pripravlja
                        besedilo Zakona o grobiščih, ta formulacija dajala nevarne možnosti ljudem,
                        ki bi tam, kjer se govori o fašizmu in nacizmu, hoteli imeti tudi komunizem,
                        so sklenili skriti svoj namen za besede, ki so se jim zdele bolj varne.
                        Predvidevali so, da je sintagma »sodelovanje z okupatorjem« spričo
                        polstoletnega komunističnega nadzora nad slovenskim spominom dovolj obdelana
                        in utrjena, da bo zadela prave ljudi. To pa naj bi bili tisti, ki jih je
                        Slovenska zaveza vodila v boju s komunisti in ki jih Nova Slovenska zaveza
                        brani, potem ko so bili pobiti v velikem povojnem masakru. Zaščitniki
                        postkomunističnih interesov na ministrstvu za delo so mislili dobro, a so se
                        zmotili. </p>
                     <p>Če hočemo razrešiti ta problem, moramo vzeti v pretres eno najsplošnejših
                        izkustev, ki ga ima – včasih celo boleče občuti – vsak človek na tem svetu:
                        izkustvo igre med videzom in resnico. V skladu s to večno in vedno prisotno
                        igro stojijo stvari s »kolaboracijo« takole: Vojaki Slovenske zaveze,
                        belogardisti in domobranci, so bili z okupatorjem v odnosu, ki je dajal
                        videz kolaboracije, v resnici pa so ga samo prisilili, da se je obnašal v
                        skladu z definicijo, ki mu jo daje mednarodno pravo. O poistovetenju z
                        njegovimi ideološkimi cilji, kar beseda kolaboracija pomeni, ni bilo sledu.
                        Komunisti pa so bili do okupatorja v odnosu, ki je dajal videz nasprotovanja
                        in bojevanja, v resnici pa so ga potrebovali, saj brez njega ne bi mogli
                        izvesti revolucije. Komunisti so kolaborirali z okupatorjem s tem, da so se
                        udeležili njegove agresije na tuj narod s paralelno agresijo na svoj lastni
                        narod, kakor se je duhovno in politično izoblikoval v civilizaciji. Boj
                        komunistov z okupatorjem, ki je v določeni meri obstajal, je v tem, kako je
                        potekal, dokazoval, da so komunisti imeli narod samo za strateški faktor ali
                        strateško količino za dosego svojih revolucionarnih ciljev. Državljanska
                        vojna, ki so jo začeli, je koristila samo okupatorjem.</p>
                     <p>Slovenski zavezi je bil torej vsiljen nastop, ki ni bil brez protislovja.
                        Bilo je sicer navidezno, a se ga je dalo nekoč in danes izrabljati za
                        različne namene. A je vendar in kljub vsemu danes mogoče mestu in vlogi
                        Slovenske zaveze dati bolj določene konture. Kljub temu, da postkomunistična
                        reakcija poseduje velikanski aparat, je danes mogoče bolj dokazljivo
                        povedati, kaj je kaj. Poglavitna razlika med Slovensko zavezo in komunisti
                        je bila ta, da se je Slovenska zaveza bojevala za narod tako, kakor se
                        bojuje tisti, ki ga <emph>skrbi</emph>, ki goji <emph>skrb</emph>, ki ga
                        nosi <emph>skrb</emph>, komuniste pa so njihova moralna stališča te skrbi
                        odvezovala. To pa jim je dalo veliko strateško avtonomnost in akcijsko
                        gibljivost.</p>
                     <p>Tako smo pri drugi stvari, ki jo šele danes vidimo tako določno, da lahko
                        opozorimo na njen pomen. Slovenska zaveza je bila bistveno <emph>civilno
                        </emph>podjetje, tako v svojem političnem kot v vojaškem delovanju. Kar jo
                        je najbolj ločevalo od njenih nasprotnikov, je bila njena
                           <emph>civilnost</emph>. Ljudje, ki so se ji pridruževali, so bili
                        civilisti, ki so oblekli uniformo in se – kar je bila druga reč, ki jih je
                        določevala – <emph>branili</emph>. Nasprotniki pa so bili profesionalci in
                        so <emph>napadali</emph>. Revolucija je bila njihov posel; nanj so se
                        pripravljali – v njem so pravzaprav bili – leta in desetletja. Tu ni bilo
                        nobene zamenjave orodja z orožjem. Tu je šlo za kadre, ki so se, ko jih je
                        partija potrebovala v domovini, vračali z revolucionarnih praks v Španiji in
                        Rusiji in se ji postavljali na razpolago. </p>
                     <p>Slovenska zaveza je zaradi razmer, v katerih se je znašla, in zaradi svoje
                        duhovne in moralne konstitucije bila neenak boj. Danes pa je jasno še nekaj
                        drugega, kar takrat ni bilo: da je boj, ki ga je bila, bil že vnaprej
                        izgubljen. O tem pa niso odločale razmere v Sloveniji, ampak v svetu. V
                        velikem svetu so padle neke odločitve, ki so boj majhnega naroda za obstoj
                        in svobodo v civilizaciji obsodile na neuspeh. </p>
                     <p>Ta zgodba ima dva dela. Začetek enega sega od marčnih dni leta 1941, ko je
                        po generalskem puču v Beogradu Churchill vzneseno izjavil, da so
                        jugoslovanski narodi našli svojo dušo, pa do jeseni 1943, ko je isti politik
                        tako najdeno dušo izročil sekretarju jugoslovanske partije in njegovim
                        proleterskim brigadam in ga začeli podpirati. </p>
                     <p>Drugi pomembnejši del pa se je zgodil sredi avgusta 1941 v nekem izgubljenem
                        zalivu Nove Fundlandije, kjer sta Churchill in Roosevelt podpisala tako
                        imenovano Atlantsko listino. Med osmimi točkami te listine je bila tudi
                        pravica narodov do svobodne izbire oblasti in pravica do življenja brez
                        pomanjkanja in strahu. Toda dve okoliščini – da je bila izjava podpisana
                        pičla dva meseca po napadu Nemčije na Sovjetsko Zvezo in da je mesec za tem
                        ta država listino tudi sama podpisala, kažeta na to, kar je bilo v njej
                        nenapisano, a zelo pomembno: da je bila Sovjetska Zveza sprejeta v vojno
                        zavezništvo. Iz tega pa je logično izhajalo, da bo zato tudi plačana. Ko so
                        leta 1945 Sovjetsko zvezo dejansko plačevali, so Anglo-Američani pozabili na
                        vseh osem svobodnjaških točk, ki so stale v listini. Z dogovorom avgusta
                        1941 med Ameriko in Anglijo o vodenju vojne je bila zapečatena usoda narodov
                        Vzhodne in Srednje Evrope. Tudi Churchillova odločitev, da odide od četnikov
                        h komunistom, se je mogla zgoditi v političnem prostoru, katerega izhodišča
                        so bila postavljena leta 1941. </p>
                     <p>Slovenska zaveza se je tako znašla v prostoru, ki je bil dejansko
                        protisloven. Njeni voditelji v Sloveniji zanj najbrž niso niti vedeli; če pa
                        so vedeli, niso mogli verjeti, da je mogoč. Vso protislovnost Slovenske
                        zaveze in njene demokratične politike – lahko bi rekli tudi, vse njene
                        tragičnosti – izražajo stavki, ki jih je februarja 1944 v Ameriki zapisal v
                        svoj dnevnik politik Franc Gabrovšek: »Zdi se sedaj, da smo mi, ki smo bili
                        najbolj za zaveznike, nekako na tem, da nas samo še trpe na svojih tleh.
                        Komunisti, ki so sicer proti njim, so sedaj moda. Velesrbi so izgubili sicer
                        na ugledu – a so priznana vlada. Mi nismo v vladi ne z vlado, smo proti
                        komunizmu – torej v očeh Amerikancev in Angležev – nič. In vendar smo mi
                        proti fašizmu, za zaveznike, in vendar imamo mi večino doma za seboj, in
                        vendar imamo prav – toda nismo moderni. Težka je ta preizkušnja.« Mislimo,
                        da je treba ta Gabrovškov zapis kar naprej ponavljati. Zdi se nam, da ne
                        obstaja nobeno drugo besedilo, ki bi tako natanko in tako precizno zajelo
                        slovensko usodo tedaj in pozneje. </p>

                     <figure>
                        <graphic url="slike_z_49/z_49_03.png"/>
                        <head>Pevci iz Šentjošta nad Horjulom <name type="author"/></head>
                     </figure>
                     <p>Politične stranke, ki so sestavljale medvojno Slovensko zavezo, so bile
                        legitimne predstavnice slovenskega naroda. Niso bile legalne, ker je
                        okupator politično življenje ukinil, bile pa so legitimne, ker so bile v
                        posesti zadnjih političnih poverilnic, ki jih je ljudstvo še moglo dati.
                        Legitimnost Slovenski zavezi ni dajalo samo pravice do vodstva, ampak ji je
                        istočasno in hkrati nalagala <emph>odgovornost</emph>.</p>
                     <p>V demokratski konstituciji oblasti sta legitimnost in odgovornost
                        neločljivi. Z neodgovornostjo oblast začne izgubljati tudi legitimnost. Ker
                        je odgovornost bistveni sokonstituent legitimnosti, moramo nujno poizkusiti
                        in povedati kaj je. </p>
                     <p>Odgovornost je vsa v tem, v kar je usmerjena. V demokratski politeji je
                        odgovornost usmerjena v ljudstvo, organizirano v narod. Zato ta odgovornost
                        ni nekaj arbitrarnega ali nekaj, kar bi ostajalo v domeni oblasti, ampak ima
                        svoj kriterij. Odgovornost je takšne narave, da podeljuje oblasti
                        legitimnost samo tedaj, če je odgovorna v tem smislu, da umeva in promovira,
                        dobro ljudstva ali dobro naroda. Tu nastopi vprašanje, kaj pa je dobro
                        ljudstva in dobro naroda. Ali je to nekaj, kar postavlja ali določa oblast;
                        ali nekaj, kar postavlja ali določa ljudstvo samo ali narod sam – nekaj
                        poljubnega ali arbitrarnega? Vse to, a le pogojno. Končni razsodnik je
                        namreč zgodovina. Zgodovina je tista, ki pokaže, če je bodisi politika
                        bodisi suverena odločitev ljudstva videla, zagledala, razumela objektivni
                        ali zgodovinski interes naroda. </p>
                     <p>Objektivni interes ljudstva, kulturno in zgodovinsko organiziranega v
                        slovenski narod, je v stanju, ki se je sestavilo med 2. svetovno vojno, bil
                        dvojen: <emph>eksistencialno</emph>
                        <emph>prebitje</emph> ali <emph>preživetje</emph> in <emph>obstanek v
                           civilizaciji</emph>. Naša sedanjost, zajeta v parametrih evropske in
                        svetovne sedanjosti, nam – ker je pač prihodnost medvojne sedanjosti – to na
                        nedvomen način potrjuje. Danes, ko se je ves hrup polegel, ko se je ves dim
                        razkadil, ko pokrajina preteklosti leži pred nami v razločnih konturah,
                        serena in artikulirana – kakor da bi nam bila pripravljena vsak čas
                        spregovoriti – danes vemo, da je bilo samo to dvoje: <emph>preživeti</emph>
                        in <emph>ostati</emph> v <emph>civilizaciji</emph>. Samo tiste odločitve
                        bodisi oblasti bodisi ljudstva, ki so šle v smeri zagotavljanja tega
                        temeljnega interesa, so bile odgovorne in legitimne.</p>
                     <p>Premislek, ki smo ga tu izrisali v nekaj osnovnih črtah, nas je pripeljal do
                        tega, da lahko zanesljivo in utemeljeno postavimo trditev, da je Slovenska
                        zaveza, kot legitimna predstavnica slovenskega naroda, vodila odgovorno
                        politiko. Vse njene odločitve in vsa njena dejanja so bila usmerjena v to,
                        da preživimo in ostanemo v civilizaciji. Razmere, v katerih je Slovenska
                        zaveza morala zasledovati ta dvojni cilj, so bile težke, zagatne in nevarne,
                        ne samo zaradi izrednosti vojnega stanja – takšno stanje je mogoče vzeti
                        nase tako, kot jemljemo nase ujme, kugo, lakoto, potrese in sušo – ampak je
                        bil ta čas sam, poleg vojne in mimo vojne, nasproten politiki Slovenske
                        zaveze, ki je bila koncipirana in udejanjena v nomosu razuma. </p>
                     <p>Ko so nas vojni lordi velikih sil izročali »nesrečnemu delu Evrope«, kot bi
                        se morda izrazil nekdanji predsednik Milan Kučan, bi se Slovenci mogli
                        rešiti samo na en način: tako, da bi vsi, brez izjeme, odklonili sodelovanje
                        z agenti tistih sil, ki so našo usodo za povojni čas zarisali v geografijo
                        »nesrečne Evrope«. Praktično in preprosto pomeni to: da bi vsi Slovenci,
                        brez izjeme, v imenu temeljne civilizacijske prisebnosti, v imenu vednosti,
                        v katere nas je izučilo tisočletno prebivanje na tej zemlji, v imenu
                        obveščenosti, v katero so nas vpeljala velika besedila naše kulture – da bi
                        Slovenci spregledali zlaganost tuje učenosti in zavrnili sprevrženost dejanj
                        njenih interpretov. Morda bo kdo rekel, da so to ambiciozne zahteve. Ne, ne!
                        Gre za najbolj naravne in najbolj normalne stvari, ki jih razume vsaka
                        človeška pamet in vsako človeško srce. </p>
                     <p>Čeprav je to razumen scenarij in bi lahko bil pričakovan, vemo, da se ni
                        realiziral. Toda čeprav velja, da človeku sicer ni dovoljeno biti neumnemu,
                        je bila vojna vendarle izjemen čas, ki je z anomalijami, ki jih je prirejal,
                        potegnil v svoj zmedeni ples tudi človeško pamet. </p>

                     <figure>
                        <graphic url="slike_z_49/z_49_04.png"/>
                        <head>Novi predsednik Nove Slovenske zaveze Anton Drobnič <name
                              type="author"/></head>
                     </figure>
                  </div>
                  <div>
                     <head>Nova Slovenska zaveza</head>
                     <p>Ideja, ki jo je med vojno v najčistejši obliki formulirala Slovenska zaveza,
                        je iz razlogov, ki smo jih nekaj navedli v prvem delu, ob koncu vojne
                        doživela udarec, ki bi lahko bil usoden in dokončen. Njene nosilce je zadela
                        usoda, ki je imela dve podobi in dve imeni. Eksodus ali odhod iz domovine v
                        tujino in genocid ali pokol. Dve usodi torej, izguba domovine in izguba
                        življenja. Na prvi pogled je med njima velika razlika, ko pa ju malce
                        natančneje pogledamo, si postaneta presenetljivo podobni. Le njuna
                        geografija, kraja, kjer sta se njuni usodi dopolnili, sta boleče oddaljena
                        drug od drugega: Argentina in Kočevski Rog – tako blizu skupaj in tako daleč
                        narazen. </p>
                     <p>A v povedanem še ni zajeto vse. K izgubi domovine in izgubi življenja moramo
                        položiti še nekaj – izgubo svobode. Z njo smo v komunistični Sloveniji.
                        Slovenska zaveza se ni končala na črti, ampak v trikotniku. Tvorijo ga
                        pojmi: Argentina, Kočevski Rog, Slovenija – ne vsa Slovenija, ampak samo
                        <lb/>tista, ki je lahko tretja točka k Argentini in Kočevskemu Rogu. Torej
                        izguba, s katero se je končala Slovenska zaveza, bi človeka lahko navdala s
                        pesimizmom, če ne bi pomislili, da to ne more biti dokončni konec. O tem nas
                        prepričuje spomin na neke besede, ki nam jih včasih preberejo v cerkvi in ki
                        pravijo, da pšenično zrno ne obrodi sadu, če ne umre – da iz vsake izgube
                        pride novo najdenje. O tem nas prepričuje tudi to, kar smo v Slovenski
                        zavezi odkrili sami: njena notranja struktura. Kar je Slovensko zavezo
                        postavljalo in vzdrževalo, sta bila dva uvida, dva vzgona, dve hotenji:
                           <emph>preživetje</emph> in <emph>obstanek v civilizaciji</emph>; ali
                        širše povedano: življenje in duh. To dvoje pa ne velja samo za neki
                        konkretni čas, ampak velja za vsak čas in za vsako avtentično kulturo. Če pa
                        je tako, tedaj Slovensko zavezo čaka prihodnost, zakaj nobena prihodnost ne
                        bo mogla iti mimo tega, kar je Slovenska zaveza v sebi nosila. Vsak
                        prihodnji politični program bo moral imeti ti dve besedi v svojem središču:
                        življenje in duh. Se pravi, vsak program, ki bo hotel biti zadosten –
                        zadosten za vsako in kakršnokoli zgodovino. </p>
                     <p>V času obnovljene svobode po letu 1990 je Slovenska zaveza vstala kot Nova
                        Slovenska zaveza. Da so ji ljudje, ki so se trudili za njeno obnovo, dali
                        prav to ime, ni naključje, ampak posledica poglobljenega razumevanja tega,
                        kar so hoteli. Poleg opravil, povezanih s pokolom, izhodom in zatrto
                        zgodovino, so hoteli v zametkih obnoviti načela politične kulture, ki je ob
                        uvedbi totalitarizma leta 1945 imela že skoraj stoletno tradicijo. Ob
                        prelomu 1990 so bili edina živa vez s to dolgo in častivredno tradicijo.
                        Poleg tega pa so imeli še skušnjo s komunistično pragmatiko, ki se je v
                        glavnem izživljala v rafinirani manipulaciji s sopotniki. To so bili ljudje,
                        ki so jih najemali za določena opravila in jih potem, ko so svojo delo
                        opravili, ali puščali vnemar ali odslavljali. Tudi pot demokratskega
                        desetletja po letu 1990 je markirana s političnimi trupli te vrste. Na
                        boleč, pa tudi nekoliko prezirljiv način je zgodovina ponovno postavila pred
                        nas dokaz, da preteklost, pa naj bo že karkoli, gotovo ni šola, v kateri bi
                        se ljudje česa naučili. </p>
                     <p>Ljudem, ki so se pripravljali na postavitev Nove Slovenske zaveze, je bilo
                        kmalu jasno, da to ne bo mogla biti politična stranka. Organizacija stranke
                        in njeno funkcioniranje bi zahtevala vse njihove razpoložljive moči, tako da
                        jih za upravljanje z dediščino, ki jim je ostala po Slovenski zavezi, ne bi
                        ostalo dovolj. Ta dediščina pa je bila takšna in tolikšna, da bi pred seboj
                        in pred svetom izgubili moralno verodostojnost, če ji ne bi posvetili vseh
                        moči, ki so jim ostale. </p>
                     <p>Tu so bili najprej tisti, ki jim je bilo treba poiskati imena in jih na neki
                        način pokopati; tu je bila tudi do neprepoznavnosti izmaličena zgodovina, ki
                        je klicala po usmiljenih rokah, da ji povrnejo izvirno podobo. Obe nalogi,
                        žrtve in njihova zgodovina, sta vstali pred temi ljudmi s prvinsko
                        silovitostjo, ki je niso mogli prezreti, če niso hoteli zanikati samega
                        sebe. Tu je šlo za prastare človeške stvari, za katere ne moremo reči, da
                        jih človek mora opraviti, ampak da ni mogoče, da jih človek ne bi opravil.
                        Nova Slovenska zaveza je te stvari videla in jih postavila na prvo mesto –
                        pred vse druge, tudi pred politiko in njenimi zahtevami. Tisti, ki so v
                        njenem imenu to storili, so se zavedali, da se s tem odpovedujejo vplivu, ki
                        ga dajeta moč in oblast. V rokah jim je ostala samo še moralna moč – moč ki
                        jo dajejo besede. </p>
                     <p>V nekem oziru se je izkazalo, da to ni majhna moč. Kamor je prišla, je
                        prebudila tiste, ki so ji pripadali – ki so nanjo pravzaprav že dolgo
                        čakali. Teh je bilo toliko – in vedno več – da se je zdelo, kakor da gre čez
                        deželo neko valovanje. To se je izrazilo v postavljanju farnih spominskih
                        plošč. Če je Nova Slovenska zaveza lahko s čim zadovoljna, potem je gotovo s
                        tem, da je uveljavljala izraz <emph>farne spominske plošče</emph>. V
                        nasprotju z lažnim patosom partizanskih spomenikov – najbolj žaljivih do
                        tistih, ki so jim bili posvečeni – so rasle in še rastejo po Sloveniji farne
                        spominske plošče, ki na najbolj preprost in najbolj slovesen način
                        pripovedujejo, da se je tu nekaj zgodilo: komu, kdaj, kako. Takih plošč je
                        že 200, obstajata tudi dve knjigi, v katerih so predstavljene in
                        opisane.</p>
                     <p>Moč, za katero se je odločila Nova Slovenska zaveza, moč besede, se je
                        izkazala tudi v o organizaciji spominskih slovesnosti na velikih moriščih po
                        Sloveniji. Tisti tisoči, ki prihajajo tja – vedno novi in ne v manjšem
                        številu – pridejo tja zato, da slišijo besede, ki jih je takšne mogoče samo
                        tam izreči in samo tam poslušati. To postajajo sedaj najslovesnejši
                        slovenski spominski kraji – druge kulturne predstave so v primeri z njimi le
                        hrupni dogodki na sejmu ničevosti.</p>
                     <p>Moč besede, s katero razpolaga Nova Slovenska zaveza, se je – v nekem oziru,
                        kakor smo rekli – izkazala za uspešno. Dosegla je tiste ljudi, ki so jo
                        čakali. Tistih pa, ki te besede niso čakali, ni dosegla. Čudno, nenavadno!
                        Prinašala je grandiozno sporočilo, lahko bi rekli tudi, presežno sporočilo –
                        saj je presegalo vse, kar je našega človeka doletelo v zgodovini – pa so se
                        pred njim zaprli, ali pa se jim tudi zapirati ni bilo treba, ker jih sploh
                        ni zadelo. To reč moramo na vsak način nekoliko premisliti.</p>

                     <figure>
                        <graphic url="slike_z_49/z_49_05.png"/>
                        <head>Slovenska zaveza – Začetek Atlantske listine <name type="author"
                           /></head>
                     </figure>

                     <p>Eden od razlogov je gotovo ta, da se slovenski javni prostor ni spremenil
                        tako, da bi ga ljudje razumeli kot politično nov čas. Od tega, kar bi se ob
                        velikem prehodu moralo spremeniti, se je spremenila natanko polovica in samo
                        polovica. Če hočemo to razumeti, moramo vedeti, da sta si bila stari in novi
                        čas – kakor bi po logiki stvari morala biti – ne samo različna, tudi ne samo
                        v nasprotju, ampak sta si bila v protislovju. Obstajajo različne vrste
                        demokracij; demokracija in diktatura sta si v nasprotju; demokracija in
                        totalitarizem pa sta si v protislovju. To moramo poudariti zato, ker si
                        rešitve tega zgodovinskega protislovnega soobstajanja ni mogoče zamisliti
                        tako, da se proglasi in definira samo demokracija – stanje prihodnosti –
                        ampak je treba definirati tudi totalitarizem – stanje preteklosti – in ga
                        proglasiti za to, kar je. Šele z obema dejanjema – z njuno politično
                        verifikacijo – je takšen prehod sploh mogoč. V državi Slovenija pa enega od
                        dveh dejanj sploh ni bilo, zato tudi prehoda ni bilo. Smo v sivi coni; smo
                        malo tu, malo tam; smo, v kulturnem jeziku, shizoidni; smo, v medicinskem
                        jeziku, shizofreni. Najbolj važno pa je to, da politično, v popolnem pomenu
                        te besede, nova doba še ni nastopila – ne v resničnosti in ne v glavah
                        ljudi. Iz tega premisleka šele lahko razumemo, zakaj sedanji demokratski
                        politiki – nekdanji partijski bosi – za njimi pa vsa medijska
                           <emph>dépendance</emph> ponavlja <emph>ad nauseam</emph>, da smo Slovenci
                        opravili prehod iz starega v novi sistem <emph>dejansko</emph> – s
                        plebiscitom in demokratičnimi volitvami!</p>
                     <p>Kako skrbno je preteklost – ta naša temna stran meseca – varovana
                        preteklost, je pokazal razmeroma banalen dogodek na internetu. Objavljen je
                        bil neki seznam, na katerem so bili tudi nekdanji sodelavci Službe državne
                        varnosti. Bolj kakor imena in kategorije, v katerih so posamezniki
                        nastopali, so bili zanimivi in povedni spremljajoči pojavi. Najbolj je bila
                        vidna velika nevroza, ki je zajela medijsko in politično sfero kontinuitete,
                        ki je včasih prešla v pravcato paniko. Pred opazovalcem je vstala podoba
                        velikega mravljišča, ki ga je pravkar nekdo razgrebel s palico: povsod
                        mrzlično reagiranje, jeza, gnev. Delov novinar je govoril že o »pučih,
                        razstavljanju demokracije, lustraciji, o noči dolgih nožev«; ko je začel
                        stavek »Če pa kdo z demokracijo v Sloveniji ni zadovoljen«, smo že mislili,
                        da nas bo poslal v Filadelfijo, pa se je k sreči premislil in izbral bližjo
                        destinacijo: poslal nas je »na Evropsko sodišče za človekove pravice«.
                        Medtem ko je en novinar protestiral, da je »v nasprotju z vsemi
                        civilizacijskimi normami«, če je kje objavljeno, da je bil kdo »kot
                        mladoletnik« obsojen, je v istem časopisu drugi s slabo prikritim gnevom
                        obtoževal Dušana Lajovica, da je »nekdanji član plave garde« in »vohun tujih
                        obveščevalnih služb«. </p>

                     <figure>
                        <graphic url="slike_z_49/z_49_06.png"/>
                        <head>Slovenska zaveza – Poziv k enotnosti <name type="author"/></head>
                     </figure>
                     <p>Protest komentatorja v Delu »Slovenci imajo pravico do normalnega
                        življenja«, je posebej zanimiv, ker kaže, kako zelo se je že utrdilo enoumno
                        gledanje na svet. »Da imajo Slovenci pravico do normalnega življenja«, bi
                        samo po sebi lahko pomenilo tudi nekaj nasprotnega: da imajo pravico
                        izvedeti, kako je delovala tajna policija totalitarne države. Ta stavek bi
                        po sebi lahko razumeli celo kot urgentno zahtevo, da država nemudoma uvede
                        raziskavo, poskrbi za kompetentne kadre – in morda kaj ukrene, da med njimi
                        ne bi bilo ljudi, ki so bili na nedovoljen način povezani s to službo. (Brez
                        nekakšne lustracije le ne bi šlo, saj res ne kaže, da bi nastavljali kozla
                        za vrtnarja!) Ampak komentatorjeva pamet je že tako oblikovana, da s stavkom
                        dopušča samo tisti pomen, ki jim ga je sam izbral. Od vseh predmetov, ki bi
                        se utegnili potegovati za status hiše, so samo tisti hiše, ki jim avtor
                        dovoli to biti. Za slovenskega novinarja je torej »normalno življenje« samo
                        tisto, ki je daleč od preteklosti; zgodovina ni drugega kot tečna, nevarna
                        veda. </p>
                     <p>To je seveda šala, zelo resna stvar pa je to, kar se je z afero o dosjejih
                        pokazalo: da smo zgradili državo na neraziskanih tleh. To je vse zato, ker
                        imajo postkomunsti, ki so se države kmalu po ustanovitvi polastili, tolikšen
                        odpor do zgodovine. Upravičen, upravičen! Če bi se zgodovini namreč dovolilo
                        spregovoriti z avtentičnim jezikom, bi se njena pripoved nemudoma spremenila
                        v silen moralni vektor, ki bi postkomuniste potisnil v prostore onstran
                        orbite političnega. </p>
                     <p>Virtuozna prisebnost kontinuitete je en razlog, da je država Slovenija
                        politično še naprej v sivi coni. Drugi pa labilnost politične elite
                        izvoljenih demokratičnih strank, zlasti tistih, ki veljajo in se imajo za
                        katoliške. Ta pojav je mogoče videti v dvojni luči. Najprej je to nekaj
                        neskončno žalostnega in tragičnega. Katoličani, ki so v državljanski vojni
                        bili na strani demokracije in njenih vrednot in je to držo mnogo ljudi – na
                        tisoče mladih ljudi – plačalo s svojim življenjem; katoličani, ki so morali
                        prenašati najhujše udarce totalitarnega nasilja in ki so zato edini zares in
                        nujno in življenjsko – eksistencialno tako rekoč – potrebovali demokracijo –
                        katoličani so morali doživeti, da so tisti, ki so pritekli, da bi jih
                        vodili, zamešetarili njihov glasove za varljive obljube nekdanjih
                        zatiralcev. Ko bo bodoči pisec slovenskih analov prišel do letnic 1992,
                        1996, 2000, bo imel nemalo težav, če bo hotel najti primerne besede za
                        absurd, ki ga bo zagledal pred seboj. A kar ob tem začutimo, tragičnost ali
                        jezo, se umiri v luči nekega drugega velikega spoznanja. V njem zagledamo,
                        zakaj je tako. Da je tako zato, ker smo bili v državljanski vojni tako zelo
                        ranjeni, da smo komaj obstali. A vseeno, a vseeno! Zakaj naše matere niso
                        vzgojile boljših sinov in hčera?</p>

                     <figure>
                        <graphic url="slike_z_49/z_49_07.png"/>
                        <head>Slovenska zaveza – Sporočilo o umoru dr. Lamberta Ehrlicha <name
                              type="author"/></head>
                     </figure>

                     <p>Tako se nam torej nizajo razlogi za sedanje politično, pa tudi duhovno
                        stanje: kontinuiteta, katoliška politična elita. Poleg tega pa imajo
                        postkomunisti tudi veliko zvestih duš, ki jih v stiski niso zapustili – ali
                        zato, ker znajo biti hvaležne, ali pa zato, ker jih žene stara ljubezen,
                        malo ranjena, a vseeno ljubega spomina vredna. Na primer. </p>
                     <p>Lani je pri Modrijanu izšla knjiga dr. Toneta Ferenca o usodi četnikov in
                        vaških stražarjev jeseni 1943. Gre za vojake protikomunistične vojske, ki so
                        jih komunistični partizani zajeli po padcu dolenjskih in notranjskih
                        postojank. Ključne točke te zgodbe so kočevski proces in množična morišča,
                        predvsem Jelendol in Mozelj. Obsežna knjiga daje vtis detajlne in
                        dokumentirane pripovedi. Letak, ki je vabil na tiskovno konferenco ob izidu
                        knjige, 18. decembra 2002, je napovedoval avtorja, ki hoče biti samo
                        zgodovinar: »niti tožnik niti zagovornik niti sodnik«. Ta misel je bila med
                        konferenco še nekajkrat ponovljena. </p>
                     <p>V kontekstu tega priznanja je pomemben naslov knjige <emph>Dies irae</emph>,
                        ki ga je avtor vzel iz tako imenovane sekvence, dela katoliške pogrebne ali
                        črne maše. Dies irae, dan jeze je oznaka za sodni dan ali dan sodbe.
                        Semantika izbranega naslova ne more pomeniti drugega kot to, da so dogodki
                        na Dolenjskem in Notranjskem jeseni 1943 lahko samo sodba ali dan jeze.
                        Celoten kompleks navaja človeka na misel, da avtor sam sicer ni hotel biti
                        »sodnik«, zato pa je poklical za sodnika najvišjo ontološko in moralno
                        avtoriteto krščanske civilizacije. Lahko bi rekli – pravzaprav ne moremo
                        drugače – da je bilo tisto dogajanje pravzaprav kazen, ki je zadela
                        plavogradiste in vaške stražarje, potrjena od najvišje inštance. Naslov
                        imamo torej lahko za nekakšno šifrirano navodilo za branje. (Kaj je avtor
                        zares mislil, sicer ve samo on. Mi ne moremo drugega kot brati. Lahko vse
                        skupaj izhaja iz nepoučenosti. Na to razlago nekoliko kaže latinščina, ki jo
                        rabi v uvodni pesmi. Tam vsem pobožno zaželi »requiem aeterna«; moralo bi
                        stati ali requies aeterna ali pa requiem aternam). Glede vloge zgodovinarja
                        – sodnika pa mislimo, da razvita moralna občutljivost zgodovinarju ne
                        dovoljuje, da ne bi bil sodnik, a si obenem ne moremo predstavljati, da se
                        mu ne bi tresle roke, ko bi pisal sodbo, kjer nastopa tolika smrt. </p>
                     <p>Drugi primer, ki spada v to rubriko, zadeva znano arhivsko zbirko, ki je do
                        sedaj nosila naslov Dokumenti ljudske revolucije v Sloveniji, z osmo knjigo,
                        ki je izšla leta 2001, dvanajst let po sedmi, pa se je Arhiv Republike
                        Slovenije, morda po dogovoru z Inštitutom za novejšo zgodovino, odločil, da
                        bo zbirka odslej izhajala pod naslovom Dokumenti organov in organizacij
                        narodnoosvobodilnega gibanja v Sloveniji. Upamo, da je že vsakomur jasno, da
                        je eden od dveh, treh najbolj negovanih strateških načel postkomunizma,
                        temeljita sprememba perspektive: revolucija – enobe. Revolucija naj v
                        daljavi izgine v nič, enobe pa naj se pomakne ospredje, čist in civiliziran,
                        kot kakšna zahodno evropska resistenca. Spremembo naslova zbirke si najbolj
                        naravno razložimo tako, da jo imamo za pomoč, ki jo stroka nudi neki
                        politiki v stiski. Uredništvo to kretnjo sicer razloži tako, da novi naslov
                        »bolj natančno pojasnjuje izvor in vsebino objavljenih dokumentov«. Kakor je
                        ta utemeljitev problematična, je še bolj čudno to, da uredništvo ob tem ne
                        izrazi obžalovanja, da so neki zlobni demoni povzročali, da je zbirka toliko
                        časa izhajala pod naslovom, ki ni ustrezal »izvoru in vsebini objavljenih
                        dokumentov«. </p>

                     <figure>
                        <graphic url="slike_z_49/z_49_08.png"/>
                        <head>Slovenska zaveza – Še en poziv k enotnosti <name type="author"
                           /></head>
                     </figure>
                     <p>Da družba ni v stanju opraviti potrebnih dejanj za prehod v nekontaminirano
                        duhovno in politično ozračje normalnega demokratičnega obstajanja, je kriva
                        tudi nepripravljenost, stvari imenovati s pravim imenom, ki je zajela ljudi
                        visoke kulture, pa tudi ljudi, ki jim refleksija ne pomeni vsakdanjega
                        opravila. Kako naj si sicer razložimo, da ljudje tako nedolžno – tako
                        navdušeno – pogoltnejo vsako vabo, ki jo kontinuiteta nastavi na lovišču.
                        Pomislimo samo, kako hitro in dobro se je prijel »revanšizem« in kako po
                        petnajstih letih še vedno deluje! Sem pa tja smo že pomislili, da za vsem ni
                        samo genetsko fundiran odpor do mišljenja, ampak tudi neka osnovna
                        uslužnost, ki ji je v političnem življenju treba reči oportunizem. To je vse
                        prisotni slovenski oportunizem, da ne rečemo kolaboracija, kakor bi jo morda
                        morali, v skladu z nekim analitičnim postopkom v enem od prejšnjih
                        komentarjev imenovati. Koliko pa je bilo pesnikov, pevcev, slikarjev, ki ne
                        bi ganjeno vzleteli, če bi jih povabili, da pred visokim partijskim bosom
                        preberejo pesem, zapojejo arijo ali podržijo svojo najnovejšo sliko. Med
                        Slovenci ni bilo dosti desidentov! Dr. Jože Pučnik je bil.</p>
                     <p>Z njegovim likom lahko nekoliko pojasnimo našo témo. Pučnik je bil
                        izstopajoč človek, markantna osebnost, morda ta trenutek eden redkih
                        Slovencev – če ne edini – proti kateremu si ne upa in ne more nihče ničesar
                        reči. In vendar je odšel, ne da bi bila o njem poiskana in povedana ključna
                        beseda. Ni bilo nobenega simpozija, nobene okrogle mize, nobenega zbornika.
                        Zelo nenavadno, a si vendar domišljamo, da nas je dosegla daljna slutnja,
                        zakaj je tako. </p>

                     <figure>
                        <graphic url="slike_z_49/z_49_09.png"/>
                        <head>Kočevski Rog <name type="author">Mirko Kambič</name></head>
                     </figure>
                     <p>Pučnik je mislil in govoril stvarno in kompetentno. Napisal je nekaj esejev
                        in razprav, a ne pretirano veliko. Sploh pa ni pisal knjig. Njegova misel je
                        bila predmetna, poslušalce je presenečal s tem, da je dejstva tega sveta
                        razstavljal in postavljal tako, da so bila v najbolj normalnem, lahko bi
                        rekli tudi pravičnem sorazmerju. S teorijami pa ni prihajal – do tega ni
                        imel pravega veselja. Ko bi bil človek teorije, bi o njem že imeli simpozij. </p>
                     <p>Pač pa je bil Pučnik nekaj drugega, njegov talent je bil drugje. Njegov
                        ethos – to, kar je v svoji enkratnosti bil – je bilo posebno razumetje
                        človekovega dostojanstva, ki ga je videl v tem, da je človek to, kar je.
                        Doslednost, zvestoba, pogum so bili samo psihološki odsevi tega ontološkega
                        nukleusa njegove biti. Sedaj mogoče nekoliko razumemo, zakaj ni simpozija o
                        Pučniku. Tisti, ki bi na njem nastopili – njegovi prijatelji v prvem kolenu
                        – ne bi mogli, da ne bi vrtali v to smer, pri čemer bi bilo vedno bolj jasno
                        in pričujoče, kaj to je, biti v identiteti. In nemogoče je tudi, da z
                        naraščanjem tega vedenja ne bi rasla tudi naša zadrega. Simpozija o Pučniku
                        ni zato, ker bi ga Slovenci zelo težko prenesli. </p>
                     <p>Prebivanje v sivi coni je svojevrstno udobje. Vsi vemo, da je svet
                        problematičen samo, če obstaja resnica. Če pa resnice ni, potem je enostavno
                        vse tako, kot je. Človeku je odvzeta muka iskanja. Zato se večina ljudi
                        zadovoljuje s prebivanjem v sivi coni. </p>
                     <p>To je stanje, ki je tudi za postkomuniste zelo ugodno. Kakor je bila za
                        komuniste ugodna vojna – ne samo ugodna, ampak nujna – tako smejo
                        postkomunisti upati, da bodo uresničili svoj projekt samo v kulturi, ki je
                        pristala na relativizem. To pa je kultura, v kateri se ne postavljajo prava
                        vprašanja, pa tudi kultura, v kateri na prava vprašanja, če se slučajno
                        katero postavi, ni treba odgovarjati. Kultura, ki ni drugega kot način, kaj
                        večina ljudi misli o sebi in svetu, teh odgovorov ne zahteva, ampak se
                        zadovolji z besednim rokohitrstvom, ki ima predvsem ta cilj, da polni
                        govorni prostor. Postkomunistični ideologi nam s svojimi nastopi dokazujejo,
                        kako visoko stopnjo izšolanosti so v tem dosegli. </p>
                     <p>Postkomunizem je sam po sebi ravno tako absurden – človeško, moralno in
                        politično – kakor bi bili absurdni politični podaljški fašizma in nacizma,
                        ko bi obstajali. Zakaj pa potem imamo določene oblike postkomunizma v vseh
                        nekdanjih komunističnih državah? Zato, ker vprašanja, ki se tu postavljajo,
                        ne segajo dovolj daleč. To pa pomeni še nekaj globljega: da ljudje niso
                        svobodni. Kako absurdno pa je stanje, se nam pokaže, če primerjamo dve
                        dejstvi iz novejše ruske zgodovine. </p>
                     <p>Aleksander Nikolajevič Jakovljev, ki je kljub temu, da je v preteklosti
                        opravljal visoke funkcije v sovjetskem aparatu, zaradi svojih reformističnih
                        nazorov postal po prelomu vodja Komisije za rehabilitacijo stalinskih žrtev.
                        To mesto mu je omogočilo dostop do arhivov, ki so mu odkrili vso velikost
                        boljševiškega komunističnega zločina nad ruskim človekom. V njegovi knjigi
                        Stalinsko nasilje v sovjetski Rusiji je tudi tale odstavek: »Moje izkušnje,
                        ki sem jih dobil pri rehabilitiranju žrtev političnega terorja, mi dovoljuje
                        trditev, da je število ljudi, ki so bili pobiti iz političnih razlogov ali
                        pomrli po ječah in taboriščih v celotnem razdobju sovjetske zgodovine,
                        doseglo 20 do 25 milijonov. Sem pa je treba seveda dodati še tiste, ki so
                        umrli od lakote: med državljansko vojno več kot pet in pol milijona in na
                        prelomu tridesetih let še nadaljnjih pet milijonov.«</p>
                     <p>Ob to stanje, za katerega bi Stalin rekel, da ni drugega kot statistika,
                        moramo sedaj postaviti zgodbo s kipom Feliksa Džerdžinskega, ustanovitelja
                        Čeke, komunistične tajne policije. Avgusta 1991 ga je množica, potem ko je
                        Jelcin zadušil komunistični puč, podrla, sedem let pozneje, 1998, pa je duma
                        izglasovala, da se spet postavi tja, kjer je bil. </p>
                     <p>Seveda nastane vprašanje, zakaj komunizem, ki se je tako arogantno dvignil
                        nad človeka, ni bil za to obsojen: zakaj še ni bil zagledan tako, kot bi
                        moral biti. Ne moral, tako kot ne bi mogel, da ne bi bil! Vprašanje je
                        nadvse važno. Od kod ta nerazložljivi odpor? Zdi se, da se Evropa boji
                        soočiti se s tem vprašanjem. Pravzaprav bi morali reči, da se boji soočiti s
                        seboj. Zakaj komunizem je evropska stvar v pomenu, v katerem fašizem in
                        nacizem nista. Komunizem je deviacija, a deviacija razvoja, ki se je začel
                        potem, ko so bili postavljeni aksiomi novoveške Evrope. Zato je moralno,
                        etično, kulturno, politično izpraševanje komunizma hkrati samospraševanje
                        civilizacije. Kakšni pa so bili tisti začetni aksiomi, da je moglo priti do
                        deviacije, ki je tako udarila človeka – ki je najprej tako falsificirala
                        človeka, da ga je potem mogla tako udariti? Mogoče pa se Evropa boji tega,
                        da bi jo radikalna samorefleksija postavila pred zahtevo, ki je moralno več
                        ne zmore – da se spreobrne. </p>
                     <p>Ob tem ne moremo, da ne bi pomislili na to, da gre Evropa prav sedaj skozi
                        fazo novega političnega konstituiranja. A na čem se bo duhovno
                        konstituirala? Na kakšnem samorazumetju bo stala – zase in za svet? Evropa,
                        ki je zrasla na tradiciji treh mest, Aten, Jeruzalema in Rima! Nič večjega
                        še ni bilo v zgodovini. In razmislek o komunizmu, o tem, kako se je udejanil
                        in kako je bil sploh možen, bi lahko bil pot, na kateri bi se, če bi dovolj
                        ljudi stopilo nanjo, Evropa lahko spet našla. Čisto mogoče je, da bo kdo
                        sedaj odložil to branje, češ da smo zablodili v svet iluzij. Sploh ne, sploh
                        ne! Če je človek lahko karkoli, potem da. Če so vse človekove realizacije
                        enako vredne, potem da. Če je vseeno, v kom se človek prepozna, ali v
                        Avguštinu ali v Pascalu ali Nietzscheju, ali v Dostojevskem, ali v Leninu,
                        ali v Kardelju, ali v Sartru, ali v Rosenbergu – potem je človek karkoli,
                        potem je naša sugestija iluzorna. Toda osnovna evropska izkušnja je tudi, da
                        vse poti niso enake. Nekatere se končajo v Gulagu, nekatere v Auschwitzu ali
                        na Golem otoku; kar bi morala biti izkušnja nad izkušnjami, je to, da človek
                        ni karkoli in da vse njegove poti niso enake. Komunizem je udaril človekovo
                        pamet, njegovo vest in njegovo srce tako zelo, da nimamo pravice, da ne bi
                        raziskali, kaj je. Njegova velikost, njegova človeška skrajnost, njegova
                        protislovnost, vse to so stvari, ki zahtevajo in opravičujejo najgloblji
                        angažma človekovega duha. </p>
                     <p>Če tako stanje velja za Evropo in za nekdanji komunistični svet, potem velja
                        še posebej za Slovenijo. Že na ravni najosnovnejše politične pragmatike –
                        tako imenovane tranzicije. Od treh dejanj, ki jih mora tranzicija narediti,
                        če naj velja za dokončano, ni bilo v Sloveniji do konca opravljeno še
                        nobeno. <emph>Rehabilitacija</emph> – pravna zadostitev v političnih
                        procesih obsojenih in v genocidu pobitih ni zajela ključnih ljudi: Rožmana,
                        Erlicha, Velikonjo; <emph>restitucija</emph> – vračanje odvzete lastnine se
                        sicer izvaja, a z velikimi odpori in zamudami; <emph>lustracija</emph> –
                        izločitev zlikovcev iz političnih in pravosodnih ustanov demokratične države
                        je bila v kali zatrta. Iz navedenega je razvidno, da v Sloveniji niso podani
                        osnovni pogoji za demokracijo, predvsem ni začetne enakosti državljanov.
                        Slovenija, samostojna in mednarodno priznana država, kmalu tudi članica
                        Evropske unije in NATA, je v tem, kako jo doživlja veliko državljanov, še
                        vedno nepravna, predvsem pa krivična in žaljiva. Sedaj je tako in bo še
                        nekaj časa tako, da boste morali plačati kazen, če vas bodo zasačili
                        neprivezanega v avtomobilu, izvajalci posameznih in množičnih eksekucij pa
                        bodo še naprej mirno uživali sadove svojega minulega dela. </p>

                     <figure>
                        <graphic url="slike_z_49/z_49_10.png"/>
                        <head>Pomlad v Dražgošah <name type="author">Mirko Kambič</name></head>
                     </figure>
                     <p>Nova Slovenska zaveza, o kateri smo se v tem komentarju namenili povedati
                        nekaj besedi – na to nas je, kot rečeno, napeljal njen nedavni občni zbor –
                        ima na programu predvsem tiste stvari, ki ji jih nalaga njen zgodovinski
                        spomin. Poleg tega in nad tem pa opozarja, kakor je to počela medvojna
                        Slovenska zaveza, na prioritete, ki jih postavlja <emph>obstoj naroda v
                           civilizaciji</emph>. Brez hrupa in histerije kaže, z avtoriteto svoje
                        velike izkušnje, na znake in znamenja slovenskega in evropskega časa. Svojo
                        političnost razume tako, kakor jo je razumel nekoč Sokrat, ki je Atencem
                        ironično zatrjeval, da je edini politik v mestu. Sedaj že nekaj časa
                        govorimo in bomo tu povedali še enkrat: Postkomunisti nimajo notranje
                        duhovne legitimitete, da bi vodili državo in narod. Zato jim ne manjka
                        znanja, ampak jim manjka neka mnogo bolj preprosta, pa tudi mnogo važnejša
                        reč: <emph>v njih ni skrbi za druge</emph>. Postkomunisti, natanko tako, kot
                        so to počeli nekoč komunisti, gojijo skrb za drugega samo kot skrb zase. To
                        ni v prvi vrsti povezano z njihovo teorijo, takšno je njihovo tkivo. Če
                        hočete dokazov, se, kot veleva neki stari rek, »ozrite naokoli«. Pravega
                        politika pa ni, če ni v njem primarne <emph>skrbi</emph>. Za takimi se bo
                        treba ozreti. Bajukova vlada je dokazala, da jih imamo – ne veliko, a za
                        prvo silo zadosti. </p>
                  </div>
               </div>
            </div>
         </div>
         <div type="div1">
            <head>Kako se je začelo</head>
            <div type="div2">
               <head>Nacionalna ilegala in komunistično maščevanje nad ljudmi stopiške fare</head>
               <docAuthor>Janko Maček</docAuthor>
               <div type="div3">
                  <p>Sobotna priloga Dela je lani, 13. julija, objavila sestavek z naslovom Od
                     Ljudske kuhinje do Šentjošta 1942 – Streli na Streliški in prva vaška straža v
                     Sloveniji. Avtor sestavka Miha Naglič pove na koncu svojega prispevka, da »je
                     ob 60-letnici umora profesorja Ehrlicha in ustanovitvi prve vaške straže v
                     Sloveniji želel le obuditi spomin na te usodne dogodke in jih ponuditi v miren
                     premislek«. Zanimiva je njegova primerjava, kako si je vosovec Franc Stadler -
                     Pepe z umorom dr. Ehrlicha in drugimi podobnimi podvigi prislužil red narodnega
                     heroja ter članek in sliko v Enciklopediji Slovenije, medtem ko je njegova
                     žrtev dobila v slovenskem knjižnem panteonu le samostojno geslo brez slike.
                     Neposredni povod za obsodbo profesorja Ehrlicha naj bi bila posebna spomenica,
                     ki jo je bil napisal in v začetku aprila 1942 izročil italijanskim oblastem; z
                     njo naj bi bila odprta pot ustanavljanju vaških straž. »Prva vaška straža v
                     Sloveniji je bila 17. julija 1942 ustanovljena v vasi Šentjošt, na robu
                     Polhograjskih Dolomitov, zahodno od Ljubljane.«</p>
                  <p>Tu bi lahko začeli razpravo, ali je dr. Ehrlich res »kar naravnost predlagal
                     oboroženo kolaboracijo«, kot je zapisal Miha Naglič v že omenjenem sestavku,
                     toda to ni naš namen. Tudi ne mislimo ponovno opisovati ustanovitev prve vaške
                     straže in dogodke s tem v zvezi. Avtor sestavka Od ljudske kuhinje do Šentjošta
                     1942 nas nehote usmeri v drugi Šentjošt, ki je bil tudi močno povezan s
                     slovenskim protirevolucionarnim odporom v letu 1942, ko pove, da o popolnoma
                     različnem vrednotenju nastanka prve vaške straže »pričata že naslova dveh
                     knjižnih del: Šentjošt, gnezdo belogardizma na Slovenskem, ki ga je napisal
                     Jože Zamljen, in Prva vaška straža v Sloveniji, Šentjošt 1941–1943 izpod peresa
                     Marte Kavčič - Keršič.« Že površen pregled Zamljenove knjige nam pove, da v
                     njej ni niti besedice o Šentjoštu na robu Polhograjskega hribovja. Seveda je
                     bil tudi ta Šentjošt v polpretekli zgodovini pogosto deležen podobnih vzdevkov,
                     kot ga je uporabil Zamljen v naslovu omenjene knjige, ki jo je pravzaprav
                     dokončal Franček Saje, ker je Jože Zamljen, partizan Drejče, prehitro umrl. Kot
                     piše Saje v uvodu h knjigi, je Zamljen imel v načrtu napisati »knjigo
                     dokumentov o Šentjoštu, ki so ga belogardisti spremenili v množično morišče
                     borcev za svobodo na Dolenjskem. Z njo je želel postaviti trajen spomenik vsem
                     žrtvam belogardističnega nasilja«.</p>
                  <p>Tako nam je avtor sestavka v sobotni prilogi Dela dal povod za razmislek o obeh
                     Šentjoštih in o njuni resnični vlogi v naši polpretekli zgodovini. Zamljenov
                     Šentjošt je namreč Šentjošt pri Stopičah blizu Novega mesta, kjer se je leta
                     1942 kar nekaj časa zadrževal odred slovenske nacionalne ilegale, imenovan
                     Štajerski bataljon. Stopiška fara je že leta 1942 morala plačati velik krvni
                     davek na strani protirevolucije. Seveda je največ stopiških mož in fantov
                     izginilo v množičnih grobiščih po maju 1945, po koncu vojne. Vsi ti na neki
                     način imajo imena in priimke in se ve za njihove domove, čeprav se več kot
                     štirideset let o njih ni smelo govoriti. Zamljen-Sajetova »knjiga dokumentov o
                     Šentjoštu, ki so ga belogardisti spremenili v množično grobišče borcev za
                     svobodo na Dolenjskem«, pa pravi takole: »Težko bo kdaj ugotoviti točno število
                     zahrbtno pobitih borcev za svobodo v gorjanskem področju. Veliko število
                     terencev, ki so pomagali partizanom s hrano, municijo in orožjem, je na
                     skrivnosten način izginilo. Kmetje in meščani, ki so odhajali z domov v
                     partizane z orožjem v roki, so v mnogih primerih izginjali v gozdovih in nihče
                     ne ve kje. O njih ne piše ne v mrliških knjigah stopiške niti šmihelske fare,
                     zakaj kaplana Wolbang in Urbanč sta skrbno pazila, da ne pridejo ti uboji v
                     uradne knjige, ker sta bila sama, če ne neposredno pa posredno sokrivca teh
                     zločinov.« Kaj bomo pripomnili k temu? Mar ni revolucionarna organizacija
                     vedela ali vsaj poskušala vedeti za vsak korak, za vsako besedo vsakega
                     posameznika na vasi in v mestu? Kako je mogla potemtakem tu popolnoma izgubiti
                     kontrolo nad imeni svojih pripadnikov? Zakaj ni nikoli evidentirala imen
                     tistih, ki so izginili? Kateri zgodovinar in kje je doslej znanstveno obdelal
                     to vprašanje?</p>

                  <figure>
                     <graphic url="slike_z_49/z_49_11.png"/>
                     <head>Šentjošt pri Stopičah <name type="author"/></head>
                  </figure>
                  <p>Pred nami je torej zahtevno vprašanje, kako se je začelo v Stopičah in okolici.
                     Niti malo si ne domišljamo, da ga lahko pojasnimo z nekaj stavki. Kljub temu
                     skušajmo nekaj narediti. Seveda bomo pri tem posebno pozorni na imena in teme,
                     o katerih smo od Zamljena in podobnih piscev komaj kaj zvedeli, ali pa morda
                     dobili celo neresnično sliko, saj je to uravnoteženje za »miren premislek« o
                     naši polpretekli zgodovini nujno potrebno.</p>
               </div>
               <div type="div3">
                  <head>Stopiška fara pred začetkom revolucije</head>
                  <p>Šmihelsko–stopiška fara je bila pred drugo svetovno vojno po številu
                     prebivalcev največja občina novomeškega okraja. Na državnozborskih volitvah
                     leta 1938 je od 2155 volilnih upravičencev prišlo na volišče 1689 volilcev in
                     1436 jih je oddalo svoj glas za dr. Kulovca. Za primerjavo povejmo, da je
                     tedanja občina Novo mesto imela le 1061 volilnih upravičencev. Župnija Stopiče
                     je tedaj štela nekaj nad 2000 prebivalcev. Imela je devet podružnic, kot jih
                     ima še danes, kar pomeni devet podružničnih cerkva, okrog katerih se stiskajo
                     gručaste vasice. Samotnih kmetij na tem lepem koščku naše dežele skoraj ne
                     vidimo. Domačije so postavljene tesno druga poleg druge, ni velikih
                     gospodarskih poslopij in dvorišč, vse je usklajeno s pokrajino, ki se zdi
                     nekako skromna v primerjavi z mogočno gmoto Gorjancev, na katere je pripeta.
                     Nobenih velikih njiv ne vidimo in tudi vinogradi, raztreseni po prisojnih
                     brežuljkih, ne izstopajo zaradi velikosti. </p>

                  <figure>
                     <graphic url="slike_z_49/z_49_12.png"/>
                     <head>Šentjošt pri Stopičah – Cesta pelje v Hrušico in naprej v Gabrje pod
                        Gorjanci <name type="author"/></head>
                  </figure>
                  <p>Od Stopič mimo Velikega in Malega Orehka na Zajčji Vrh in Dolž pa naprej skozi
                     Vrhe in mimo Velikega Cerovca do glavne prometnice za Metliko je speljana
                     cesta, ki sicer ne dovoljuje velikih hitrosti, omogoča pa obilo užitka ob
                     lepoti pokrajine. Do Hrušice na severovzhodni strani stopiške fare nas pripelje
                     dokaj lepa cesta mimo Malega in Velikega Slatnika. Od Hrušice imamo le še 3
                     kilometre do vasi Gabrje, ki je že čisto pod Gorjanci in spada v brusniško
                     faro. Kaj pa Šentjošt, ki smo ga že omenili? Komaj pri Čermošnjicah zavijemo z
                     glavne ceste na levo proti Stopičam, že vidimo smerokaz za Šentjošt in po
                     dobrem kilometru poti smo že na hribčku z vasjo in cerkvijo sv. Jošta. Od tu
                     vodi sicer ozka, vendar asfaltirana cesta do Hrušice. V gozdu, le nekaj sto
                     metrov nad šentjoško cerkvijo, je bilo poleti 1942 taborišče Štajerskega
                     bataljona. Še danes so vidni sledovi jarkov, ki so jih tedaj izkopali okrog
                     taborišča. Že mnogo pred tem in tudi še kasneje je pa prav čez ta hrib in
                     naprej skozi gozd proti Žabji vasi vodila pešpot v Novo mesto. </p>
                  <p>Po tej poti je večkrat pešačil tudi župan Franc Brulc, ki je živel na svoji
                     domačiji v Hrušici. Včasih je napregel konje in se odpeljal z vozom, toda
                     večkrat so konje rabili doma za delo na polju ali v gozdu in tedaj mu ni
                     preostalo drugega, kot vzeti pot pod noge in mimo Šentjošta oditi v »Mesto«.
                     Brulc je bil izvoljen za župana že leta 1925. Anton Štampohar o tem v knjižici
                     Iz revolucionarne preteklosti na območju Gorjancev 1918–1941 takole piše:
                     »Volitev septembra 1925 v občini Šmihel–Stopiče se je udeležilo le 42 ostotkov
                     volilnih upravičencev. Večino odbornikov si je pridobila SLS, župan pa je
                     postal Franc Brulc iz Hrušice. Še večjo zmago so klerikalci odnesli čez tri
                     leta, ko so dobili 24 od 33 odborniških mest.« (Iz revolucionarne preteklosti,
                     str. 32) Če pogledamo na hitro, bi rekli, da je Brulc županoval od leta 1925 do
                     svoje zgodnje smrti, vendar je resnica drugačna. Tudi o tem dobimo konkreten
                     podatek v že omenjeni knjižici: »Ob volitvah leta 1933 se je JNS (Jugoslovanska
                     nacionalna stranka, ki je bila v času diktature edina dovoljena) posluževala
                     tudi nepoštenih ukrepov, da bi onemogočila svojega glavnega nasprotnika, to je
                     SLS. Tako so občino Orehovica priključili občini Brusnice, enako tudi vas
                     Hrušica zaradi prejšnjega župana Brulca. Podkupovali so kandidate SLS, s čimer
                     so klerikalcem onemogočili, da bi vložili svojo listo ... V občini Šmihel–Stopiče
                     sta dve listi JNS zbrali 882 glasov in 33 odborniških mest, opozicionalna lista
                     pa je dobila 314 glasov in 3 odborniška mesta. Tu se volitev ni udeležilo 724
                     volilnih upravičencev ... V občini Šentjernej je tedaj zmagala nevladna
                     opozicionalna lista z nosilcem Francetom Videtom. Dobila je 426 glasov in 21
                     odborniških mest. Za listo JNS je bilo oddanih 261 glasov in so ji pripadla le
                     3 odborniška mesta.« (Iz revolucionarne preteklosti, str. 33) Po ukinitvi
                     diktature so bile stranke spet dovoljene, toda morale so biti vsedržavne, zato
                     je SLS nastopila v okviru JRZ (Jugoslovanske radikalne zajednice). Meje občin,
                     ki so bile v času diktature spremenjene, so bile vrnjene v prejšnje okvire. Na
                     občinskih volitvah leta 1936 je JRZ zmagala v vseh podgorjanskih občinah. V
                     občini Šmihel–Stopiče so bile volitve 12. julija in JRZ je dobila 1011 glasov
                     in s tem 33 odborniških mest, KDG (Kmečko delavsko gibanje) pa s 368 glasovi le
                     3 odborniška mesta. Županska »čast« je bila spet zaupana Francu Brulcu in mu je
                     potem ostala do nasilne smrti. </p>
                  <p>V cerkev so ljudje hodili v Stopiče. Nekajkrat na leto je bila maša tudi v
                     domači podružnični cerkvi. Več podružnic je imelo tudi pokopališče, zato so
                     bili tudi pogrebi v domačem kraju. Župnik v Stopičah je bil v začetku vojne
                     Jože Smolič, kaplan pa Janez Urbanč, ki je imel novo mašo leta 1940. O obeh se
                     je na primer Franček Saje v knjigi Belogardizem na široko razpisal in jima
                     pripisal zasluge za sodelovanje Stopičanov z nacionalno ilegalo, ki naj bi bilo
                     tesno povezano s Katoliško akcijo. Res je, da je Katoliška akcija bila
                     organizirana v stopiški fari, toda njen namen in delovanje sta bila bistveno
                     drugačna od tega, ki ga opisujejo Saje, Zamljen in podobni. Seveda bi bila o
                     tem potrebna daljša razprava. </p>
                  <p>Glavna osnovna šola je bila v Stopičah, vendar so imeli šolo tudi na Dolžu in
                     otroci z Zajčjega Vrha in iz drugih okoliških vasi so hodili tja. Otroci iz
                     Hrušice so obiskovali šolo v Gabrju, čeprav je spadala pod občino Brusnice.
                     Delo učitelja na podeželski šoli je poleg izobraževanja in vzgoje otrok gotovo
                     vplivalo tudi na odraslo mladino. Štampohar v že omenjeni knjižici piše, da se
                     je prav prizadevanju učiteljev treba zahvaliti za ustanovitev Društva kmečkih
                     fantov in deklet v Podgradu in Šentjerneju – Francu Kimovcu in Jožetu Zamljenu,
                     kar je vplivalo tudi na mlade drugih podgorjanskih vasi. Menda so tudi v
                     Stopičah pripravljali ustanovitev takega društva, pa je že v začetku nekaj
                     zaškripalo. Ni težko razumeti, da je nekdanjega učitelja Zamljena to zanimalo
                     in da je to povezal tudi z ubojem župana Brulca. V svoji knjigi namreč piše, da
                     so bila neposredni povod za županovo aretacijo njegova pisma, ki so jih našli v
                     izpraznjenem taborišču Štajerskega bataljona nad Šentjoštom. »Še isti dan so ga
                     prijeli v Hrušici na njegovem domu in ga odpeljali v štab Gorjanskega
                     bataljona. Pred bataljonskim sodiščem je potem priznal svojo gorečnost za
                     Katoliško akcijo in za belogardistično organizacijo. Vsaj delno je razkril
                     belogardistično zaupniško mrežo. Povedal je tudi, da je njegov sin pripravil
                     skoraj vse člane društva kmečkih fantov in deklet, da so postali člani
                     belogardističnega izdajstva. To je bil edini primer na vsem gorjanskem
                     področju, da so člani društva kmečkih fantov in deklet postali pristaši
                     belogardizma.« (Šentjošt ... , str. 34) Kam smo prišli od osnovne šole v Stopičah
                     in na Dolžu! O županu Brulcu bomo seveda v naši zgodbi še govorili. </p>

                  <figure>
                     <graphic url="slike_z_49/z_49_13.png"/>
                     <head>Gozd nad Šentjoštom – Tu je poleti 1942 taboril štajerski bataljon <name
                           type="author"/></head>
                  </figure>
                  <p>Aprila 1941 je prišla stopiška fara pod Italijo, toda kot marsikje drugod je
                     med ljudmi nastalo gibanje, da bi prišli pod nemško zasedbo. Do Hitlerjevega
                     napada na Sovjetsko zvezo so bili za Nemce še posebno navdušeni komunisti.
                     Vaščani Hrušice so lahko to zelo neposredno spremljali, kajti na čelu gibanja
                     je od vsega začetka bil njihov sovaščan Jože Rukše, kmet in sodar. V prvi
                     svetovni vojni je bil ujet na ruski fronti in potem več let preživel v
                     ujetništvu. Navdušil se je za komunistične ideje in jih sprejel za svoje. Po
                     povratku domov tega ni skrival. Aprila 1941 je agitiral po vasi, naj izobesijo
                     zastave s kljukastim križem, in skušal doseči, da bi šli v povorki k Nemcem
                     prosit za zasedbo podgorjanskih vasi. Večina vaščanov je Rukšetove predloge
                     zavrnila, čeprav Italijanov niso marali. O »brezumju pronemške histerije« v
                     podgorjanskih vaseh piše tudi Štampohar. Med drugim pove, da so 5. maja prišli
                     Italijani v Podgrad, kjer je bil postavljen eden najvišjih mlajev, in ukazali,
                     da nemško zastavo na mlaju zamenjajo z italijansko. »Na Dolžu, kamor je 12.
                     maja prišel vojaški oddelek iz Novega mesta in od vaščanov zahteval, da
                     odstranijo nemške zastave in mlaje, bi skoraj prišlo do spopada. Ženske,
                     oborožene s kmečkim orodjem, so se postavile nasproti vojakom, ki so se branili
                     z nasajenimi bajoneti. Da so jih razgnali, so oddali nekaj opozorilnih strelov,
                     nato pa se lotili podiranja mlajev. Da, mlaji! Celo v kasnejšem partizanskem
                     Gabrju jih je bilo postavljenih šest.« (Iz revolucionarne preteklosti., str.
                     78) No, Štampohar bi lahko povedal, da je bilo poleg tiste »brezumne histerije«
                     še kaj drugega. V Hrušici ni bilo treba dolgo čakati, da se je pokazalo. Kmalu
                     po napadu Nemčije na Sovjetsko zvezo je Rukše postal eden glavnih pri OF. Bil
                     je tesno povezan s centrom v Gabrju in sodeloval tudi pri obsodbah sovaščanov. </p>
                  <p>V Gorjancih, nekako uro hoda od Dolža, je pred drugo svetovno vojno obratovala
                     parna žaga in parketarna, last vrhniškega župana Hrena. Domačini so ji rekli
                     fabrika, kraja, kjer je bila postavljena, se je pa prijelo ime Pri Fabriki. Za
                     bližnje podgorjanske vasi je ta »fabrika« veliko pomenila, saj drugih možnosti
                     za zaposlitev skoraj ni bilo. Leta 1939 so v bližini tovarne postavili tudi
                     leseno kapelo, posvečeno sv. Egidiju, Tilnu, zavetniku pastirjev. Blagoslovitev
                     kapele in prvo praznovanje godu njenega patrona je menda bilo prav na dan, ko
                     se je začela druga svetovna vojna. Kapela je spadala pod Stopiče, saj so kmetje
                     z Zajčjega Vrha in Dolža imeli tam okrog svoje pašnike in gozdove. Turkovi z
                     Zajčjega Vrha – očeta so leta 1942 umorili partizani hkrati z županom Brulcem –
                     so imeli v bližini »fabrike« nasad mladih smrečic in so vsako leto tam želi
                     praprot ter čistili grmovje. Ko so v začetku aprila 1942 prišli v Gorjance
                     partizani pod vodstvom Franca Pirkoviča - Čorta, jedro kasnejšega Gorjanskega
                     bataljona, so pregnali še zadnje delavce iz gozda in od »fabrike«. V začetku
                     oktobra istega leta pa so tovarno požgali in tudi kapelica sv. Tilna je bila
                     tedaj uničena. Edino, kar se je tedaj na novo pojavilo v Gorjancih, so bili
                     grobovi, grobovi zgaranih kmečkih gospodarjev, brezskrbnih pastirjev in
                     radoživih deklet. </p>
               </div>
               <div type="div3">
                  <head>Štajerski bataljon</head>
                  <p>V 41. številki Zaveze smo pisali o sedmošolcu Mihu Turku, ki so ga partizani v
                     nedeljo, 31. maja 1942, ustrelili na njegovem domu v Škrjančah pri Novem mestu.
                     Dolžili so ga sodelovanja s Stamenkovičevo skupino nacionalne ilegale. Z nekaj
                     stavki obnovimo spomin na tiste dogodke! Ko je dvanajst fantov iz Mirne Peči,
                     med njimi je bil tudi kaplan Šinkar, prišlo na zborno mesto pri Škrjančah, so
                     tam že našli devet fantov iz Stopič. Do 27. maja je skupina narasla na 30 mož
                     in se tisti večer premaknila na Potov vrh pri Smolenji vasi. Naslednji dan so
                     jih po naključju odkrili Italijani in odprli nanje ogenj. Nanje je streljala
                     tudi partizanska patrulja, ki se je menda slučajno znašla tam blizu.
                     Stamenkovičev pomočnik Ivko Lah je tedaj padel, dva člana skupine sta bila
                     ranjena, Alojz Mavec pa je prišel v roke partizanom. Le nekaj dni kasneje je
                     bila objavljena njegova smrtna obsodba s posebnim razglasom o ustrelitvi
                     devetih »članov slovenskemu narodu sovražne in z okupatorji in zatiralci
                     delovnega ljudstva povezane belogardistične skupine«. Med imenovanimi na tem
                     razglasu je bil tudi gimnazijec Miha Turk. Stamenkovičeva skupina se je tedaj
                     razšla in večina članov se je zatekla v Novo mesto. Nekatere so Italijani za
                     nekaj časa zaprli. Kmalu potem so partizani na njegovem domu v Petanovem vzeli
                     tudi šmihelsko-stopiškega podžupana Alojza Horvata in ga ubili. Vzrok za ta
                     uboj naj bi bila zveza s Stamenkovičevo skupino.</p>
                  <p>Kljub mnogim težavam je v začetku junija pod Gorjance prišla tudi Kranjčeva
                     skupina nacionalne ilegale. Ko so se 17. maja odpravili iz Bizovika pri
                     Ljubljani, jih je bilo 17, 2. junija pa jih je menda bilo 23. Kranjc je takoj
                     po prihodu prek zastopnikov v Stopičah poskrbel za zvezo z Novim mestom.
                     Zavedal se je, da partizani z gotovostjo slutijo, da je na terenu nacionalni
                     odred, ne vedo pa kje. Prav zato so še z večjim zagonom hiteli organizirati
                     svoje sile. Že v kali naj bi zatrli vsako nasprotno delovanje. Ta cilj je imel
                     tudi »ukaz poveljnika Dolenjskega odreda z dne 28. maja, ki partizane obvezuje,
                     da odkrijejo in uničijo četniško skupino in pobijejo njene simpatizerje ter
                     sodelavce«. (I. Korošec, Prva nacionalna ilegala, str. 71) Zamljen o tem v
                     knjigi Šentjošt takole piše: »Kranjčeva skupina se je naselila v gozdu nad
                     Šentjoštom, kakih tristo metrov severno od podružnične cerkve sv. Jošta. Na tem
                     predelu je delovala 3. četa Gorjanskega ali IV. bataljona Dolenjskega odreda
                     pod poveljstvom Rudija Kočmana - Suge. Patrole in zasede, ki so varovale pohode
                     proti Novemu mestu, so naletele na te neznane oborožence, ki so jim
                     prepričevalno tvezili o svoji partizanski štajerski misiji. (Zamljen,
                     Šentjošt..., str. 18) Franc Pirkovič - Čort, nekdanji komandant Gorjanskega
                     bataljona, je leta 1943 na kočevskem procesu povedal sledeče: »Ko se je
                     pojavila grupa tako zvanih partizanov, ki so govorili, da so štajerski
                     partizani, smo vsi mislili, da se je v resnici formirala taka partizanska
                     grupa. Stike s to grupo je imela 3. četa Gorjanskega bataljona. In ti ljudje iz
                     3. čete so govorili, da v vodstvu teh tako zvanih divjih partizanov, ki niso
                     bili nikjer vključeni, pripovedujejo, da zbirajo begunce, ki prihajajo s
                     Štajerske preko Ljubljane, in da bodo odšli na Štajersko.« (Zamljen, Šentjošt...,
                     str. 18)</p>
                  <p>Ime Štajerski bataljon pojasnjuje Ivan Korošec v svoji že omenjeni knjigi
                     takole: »Še isti teden (po prihodu v Šentjošt) je bil sestanek vseh komandantov
                     in političnih komisarjev v Gabrju pod Gorjanci. Tja sta šla tudi Kranjc kot
                     komandant in Tomažič (Štajerec) kot politični komisar. Predstavila sta svoj
                     »bataljon«, kar je bilo z navdušenjem sprejeto pri partizanskih veljakih, in
                     krstili so nas za Štajerski bataljon. Ta krinka je bila nujna, da nas je Kranjc
                     zavaroval do okrepitve odreda. Krinka ni bila usmerjena proti partizanom,
                     temveč v lastno kritje zaradi tedanje premoči partizanov ter ukaza njihovega
                     poveljstva, naj uničijo vsako gibanje proti okupatorju zunaj OF. Trajala je
                     šest tednov, do boja pri Zajčjem Vrhu in Dolžu – 11. julija 1942.« (I. Korošec,
                     Prva nacionalna ilegala, str. 71)</p>
                  <p>Okrog 15. junija so se Kranjčevemu odredu nad Šentjoštom pridružili še
                     Mirnopečani s kaplanom Šinkarjem, ki so se po razbitju Stamenkovičeve skupine
                     skrivali v Novem mestu, in skupina prostovoljcev iz Šentruperta. Odred se je
                     tako povečal na približno 70 mož in novi so še prihajali. V tem času je odred
                     skupaj s partizani izvedel napad na italijansko posadko v Ratežu in na
                     postojanko pri Zajcu na Gorjanski cesti. Za vsako od teh akcij so se poveljniki
                     obeh strani prej dogovorili. Ko se je proti koncu junija zvedelo, da Italijani
                     nameravajo zasesti grad Pogance, se je poveljstvo odreda odločilo za požig
                     gradu. Korošec piše v svoji knjigi, da se je ta akcija marsikateremu borcu
                     močno upirala. Povelje je bilo kljub temu izvršeno, partizani pa so bili za
                     nekaj časa še bolj prepričani o »pravovernosti« Štajerskega bataljona. Že v
                     juniju so »Štajerci« za nekaj dni premaknili taborišče v gozd Orehovec blizu
                     Zajčjega Vrha, v začetku julija pa so se zares utaborili na tisti lokaciji.</p>
                  <p>V začetku julija 1942 je bilo partijsko zborovanje na Cinku v Kočevskem Rogu.
                     Poleg drugih delegatov in gostov, med njimi je bil tudi Edvard Kocbek kot
                     predstavnik krščanskih socialistov, so se zborovanja udeležili vsi poveljniki
                     večjih partizanskih enot. Kot piše Radko Polič v knjigi Belokranjski odred, se
                     je Tone Šušteršič - Tine Železnik, politični komisar Gorjanskega bataljona, na
                     poti na to zborovanje ustavil v taborišču Štajerskega bataljona in se
                     pogovarjal s komandantom Milanom Kranjcem, ki ga je nato osebno pospremil del
                     poti proti Rogu. O obisku partizanske delegacije poroča v svoji knjigi tudi
                     Korošec: »Odhod gorjanskih partijcev je bil 3. julija. Pot jih je vodila mimo
                     našega tabora pod Zajčjim Vrhom. Delegacija se je ustavila pred taborom, v
                     tabor pa so prišli Urban Velikonja, Tine Železnik in Tone Špan. Od druge strani
                     je prišel še Lovro Kuhar - Prežihov Voranc. Med njihovim obiskom je poveljnika
                     Kranjca morila želja, da bi to elitno ekipo aretiral. Vendar jim je po enournem
                     pogovoru dal patruljo, da jih je spremila mimo Stopič. Dogovorjeno je bilo, da
                     se bodo po isti poti vrnili in se oglasili pri nas z navodili. Bilo pa je
                     dvomljivo, ali se bodo ob vrnitvi res oglasili in s kakšnim spremstvom, zato je
                     poveljnik odredil močno zasedo nad Šentjoštom. Vodil jo je Drago Tomažič, ki je
                     Kuharja in Dermastjo osebno poznal. (Korošec, Prva nacionalna ilegala, str.
                     90-91)</p>
                  <p>Potem se je izkazalo, da niti partijsko vodstvo niti glavno partizansko
                     poveljstvo nič ne ve o Štajerskem bataljonu. Dr. Dermastja je kot komandant
                     področja dobil nalogo, naj kar najhitreje ugotovi, kdo je ta oborožena skupina
                     in »zadevo uredi«. Zaseda nad Šentjoštom je zaman čakala vrnitve partijske
                     elite. Korošec piše, da je bilo ozračje napeto, vendar niso slutili, da se je
                     partizansko vodstvo odločilo za uničenje nacionalne ilegale. Še vedno so
                     mislili, da bodo s strpnostjo premostili razlike in se dogovorili za
                     sodelovanje v odporu proti okupatorju. Bila jim je znana »naredba«, ki sta jo
                     28. maja podpisala Velikonja in Špan in z njo ukazala brezkompromisno uničenje
                     »tolpe belogardističnih banditov«, vedeli so, kaj se je potem zgodilo v
                     Šentrupertu, Prečni in Šentjerneju, pa so kljub temu še upali na kompromis.</p>

                  <figure>
                     <graphic url="slike_z_49/z_49_14.png"/>
                     <head>Župan Franc Brulc <name type="author"/></head>
                  </figure>
                  <p>V soboto, 11. julija 1942, popoldne je prišlo do spopada med Kranjčevim odredom
                     in partizani, ki so v ta namen prišli iz Bele krajine. Korošec piše, da so se
                     Gorjanski bataljon in Dolenjski ter Belokranjski odred že 10. julija pojavili v
                     bližini njihovega taborišča v Orehovcu. Nekoliko drugače pa o tem poroča Radko
                     Polič v knjigi Belokranjski odred. Po njegovem je dr. Dermastja šele
                     pripravljal pohod vseh razpoložljivih sil proti »belogardistični enoti«, 1.
                     bataljon Belokranjskega odreda pod vodstvom Ivana Majnika - Džemsa pa ga je
                     prehitel in na svojo roko prišel prek Gorjancev na Dolž. Milan Kranjc in
                     njegovi so bili na njihov prihod pripravljeni, ker jih je o pripravah za napad
                     že prej obvestil partizan Milovan Zelen - Skala. »Tako je prišlo tisto sobotno
                     popoldne do prvega odkritega spopada med partizani 1. bataljona Belokranjskega
                     odreda in belogardisti dotlej prikritega in namišljenega Štajerskega bataljona.
                     Po krajšem ostrem, pa neodločenem boju je prišlo na belogardistično pobudo – z
                     njihovim starim slepilom, češ, ne streljajte, saj smo tudi tu partizani – do
                     prekinitve ognja. Partizani so prekinitev sprejeli in prišlo je celo do
                     sestanka med partizanskim komandantom in belogardističnim kapetanom
                     Vasiljevičem - Iztokom. Čeprav so takrat belokranjski partizani že dobro
                     vedeli, da imajo opraviti z resničnimi belogardisti, je komandant Džems
                     prekinitev ognja in pogajanja sprejel, ker je prišlo do spopada na manj ugodnih
                     položajih za partizane in ker je hotel pridobiti na času, da bi pritegnil v boj
                     še četo iz Vinje vasi. (R. Polič, Belokranjski odred, str. 225)</p>
                  <p>Ivan Korošec omeni, da sta se po prekinitvi ognja sestala Kranjc in Džems in
                     dodaja: »Po boju na Zajčjem Vrhu in Dolžu in po poročilih, ki jih je prinesel
                     bivši partizan Zelen - Skala, je bilo jasno, da KP ne bo odnehala v svojem
                     totalitarnem načrtu: uničenje nasprotnika za vsako ceno. Novak je zato naročil
                     Kranjcu, naj se stalno premika in naj se ne naseli na enem mestu, dokler ne
                     dobi novih moči in boljšega orožja. Takoj naslednji dan je odred šel na pohod,
                     posebno še, ker so mirenski in šentruprerški fantje vedeli za skrivališče
                     orožja.« (Prva nacionalna ilegala, str. 98)</p>
                  <p>Radko Polič piše, da se je 12. julija zbral tudi 2. bataljon Belokranjskega
                     odreda in odhitel proti Vahti, da bi se pridružil 1. bataljonu. Gorjanski
                     bataljon je že v jutranjih urah 12. julija vdrl v taborišče pri Šentjoštu – za
                     vodiča bataljonu je bil dodeljen Jože Rukše iz Hrušice, a taborišče je bilo
                     prazno. »Tako ni šlo več za obkolitev in razorožitev izdajalske enote v njenem
                     taborišču, ampak za njen pogon na širšem območju z vsemi tegobami in težavami
                     takšnega zasledovanja močno gibljive enote, ki se prav tako poslužuje oblik in
                     taktike partizanskega premikanja in bojevanja. Fičijeva četa Gorjanskega
                     bataljona je po udarcu v prazno ostala okoli Šentjošta in Stopič, da podrobneje
                     razišče delovanje »štajerskega bataljona« in njegovih zaupnikov na terenu,
                     ostala partizanska vojska pa je nadaljevala pregon belogardistov.«
                     (Belokranjski odred, str. 230)</p>

                  <figure>
                     <graphic url="slike_z_49/z_49_15.png"/>
                     <head>Franc Turk, umorjen skupaj z županom Brulcom <name type="author"/></head>
                  </figure>
               </div>
               <div type="div3">
                  <head>»Raziskava terena«</head>
                  <p>V Hrušici, kjer je bil doma šmihelsko-stopiški župan Franc Brulc, je v nedeljo,
                     12. julija, že zgodaj zjutraj šla od hiše do hiše vest, naj nihče ne gre k maši
                     v Stopiče. Kdor hoče, lahko gre v Brusnice. Seveda to priporočilo ni prišlo od
                     župana, ampak od vaške OF. Župan je pomislil, da je lahko v tem kaka past.
                     Odločil se je, da bo ostal doma. Sobotno streljanje okrog Zajčjega Vrha in
                     Dolža je ljudi vznemirilo, niso mu pa posvečali posebne pozornosti, saj so
                     zvečine verjeli, da so tudi »Štajerci« partizani. Zelo redki, ki so bili o tem
                     bolje poučeni, so znali molčati. Sicer so pa v nacionalni ilegali tedaj vsi
                     videli borce proti okupatorju. Partizanov so se že bali, ker so bili zvedeli za
                     poboje po drugih krajih.</p>
                  <p>Brulčevi so bili torej v nedeljo, 12. julija, doma. 57-letni oče Franc je na
                     vrtu za hišo pasel kobilo. Imel je dovolj časa za razmišljanje. Skrbelo ga je
                     za družino. Kako se bodo znašli, če se njemu kaj zgodi? Pred nekaj meseci jim
                     je umrla mati in so jo zlasti ob nedeljah in praznikih, ko niso bili toliko
                     zaposleni z delom, še zelo pogrešali. Nenadoma so se okrog hiše pojavili
                     partizani. Ob vstopu v hišo so takoj vprašali za očeta, češ da mora z njimi v
                     Gabrje. Niso bili surovi. Ko so vprašali za sina Lojzeta, jim je ena od sester
                     povedala, da ga ni doma, da ne ve, kje je. Zadovoljili so se s tem odgovorom.
                     Ko bi bili tedaj naredili hišno preiskavo, bi ga bili našli v podstrešni
                     sobici. Za 17-letnega Jožeta se skoraj niso zmenili. Med člani patrulje je bilo
                     nekaj domačinov, ki so dobro poznali razmere pri hiši. Domači so gledali za
                     njimi, ko so z očetom odhajali po poti proti Gabrju. Kmalu so opazili, da so se
                     ustavili in dva sta se vrnila k hiši. Poklicala sta Jožeta, naj še on gre z
                     njimi. Potem so vsi skupaj odšli.</p>

                  <figure>
                     <graphic url="slike_z_49/z_49_16.png"/>
                     <head>Matija Turk iz Verduna pri Stopičah <name type="author"/></head>
                  </figure>
                  <p>Ko so partizani tisto jutro prišli k Turkovim na Zajčjem Vrhu, je 40-letni oče
                     Franc krmil živino, mati pa pripravljala zajtrk. Šest otrok, najmlajši je bil
                     star komaj pet mesecev, je težko čakalo, da bo prednje postavila skledo
                     koruznih žgancev. Najstarejši sin France je tedaj imel dvanajst let. Še danes
                     se dobro spominja dogodka. Pravi, da so k hiši prišli le trije partizani v
                     civilni obleki. Rekli so, da mora oče z njimi na sestanek. Mati je prosila, naj
                     samo malo počakajo, da bo zajtrkoval, pa so ji odvrnili, da se bo tako in tako
                     hitro vrnil.</p>
                  <p>Samozvani sodniki so potem Stopičane zasliševali v šoli v Gabrju. Župana so
                     imeli zaprtega v Kramarjevi kleti. V sredo, 15. julija, so ljudje na Selih
                     videli, ko so jih gnali mimo vasi v Podvine in naprej v gozd Orehovec; tam so
                     jih po krutem mučenju pobili. Njihov grob v bližini nekdanjega taborišča
                     Kranjčeve skupine je našel Turkov sosed z Zajčjega Vrha, ki je tam imel
                     gozd.</p>
                  <p>Komaj so partizani, 12. julija dopoldne, odšli iz Hrušice, se je pri Brulčevih
                     oglasila patrulja Štajerskega bataljona. Z njo je bil tudi Drago Furlan, Oran
                     iz Kronovega; Lojze, ki je bil že prej povezan z ilegalo, je tedaj odšel s
                     patruljo. Preostali člani Brulčeve družine so se še tisti dan odpravili v Novo
                     mesto pod zaščito. Brat Janez, ki je obiskoval kmetijsko šolo na Grmu, je bil
                     že prej tam, France, še do nedavnega kaplan v Šentrupertu, je pa tedaj bil že v
                     Ljubljani.</p>
                  <p>Revolucionarno »sodišče« v Gaberju pa s temi umori še ni bilo potešeno. 16.
                     julija so v gozdu pri Malem Orehku zabodli 37-letnega posestnika Franca Ovnička
                     z Zajčjega Vrha. 18. julija so pri Turkovih v Verdunu pri Stopičah želi
                     pšenico. Mati je bila z žanjicami na njivi, oče Matija je pa ravno prišel
                     domov, ko sta se pred hišo pojavila dva neznanca v civilni obleki in vprašala
                     zanj. Takoj je zaslutil, kaj to pomeni, vendar ni poskusil bežati. Povedala
                     sta, da mora z njima v Gabrje na sestanek. Poleg Turka so tisti dan odpeljali v
                     Gaberje še 11 mož in fantov iz stopiške fare. Matija Turk je bil cerkveni
                     ključar pri podružnični cerkvi v Šentjoštu in član Katoliške akcije v Stopičah
                     od njene ustanovitve. Domača kmetija, kjer je živel z ženo Ano, hčerko in
                     sinom, je komaj omogočala skromno preživetje. Matijev starejši brat Josip je
                     bil profesor na teološki fakulteti v Ljubljani in znan tudi kot pisec razprav v
                     Reviji Katoliške akcije. Že po bratovi smrti je tam objavil razpravo o
                     slovenskih mučencih. Pri zasliševanju v gaberski šoli so Turka in druge
                     Stopičane spraševali o Katoliški akciji, ali so pri volitvah leta 1938 volili
                     Matka in ali imajo v bližnjem sorodstvu kakega duhovnika. Matija se z odgovori
                     na ta vprašanja gotovo ni mogel postaviti. Obsodili so ga na smrt in obsodbo
                     takoj izvršili. Njegov grob je bil blizu Gabrja.</p>

                  <figure>
                     <graphic url="slike_z_49/z_49_17.png"/>
                     <head>Stopiče, 29. oktobra 1942 – Pogreb stopiških žrtev <name type="author"
                        /></head>
                  </figure>
                  <p>V gozdu pri Gaberju so umorili tudi očeta šestih otrok Alojza Kastrevca iz
                     Hrušice. Ni znano, ali je bil v skupini dvanajstih Stopičanov, ki so bili tedaj
                     zaprti v gaberski šoli. 20. julija 1942 so umorili Jožeta Ravniha, cerkovnika
                     iz Malega Orehka. Skoraj hkrati s Turkom iz Verduna so odpeljali njegova svaka
                     iz Šentjošta: 30-letnega Antona in eno leto mlajšega brata Alojza Vidmarja,
                     vendar je bil njun grob čisto na drugi strani – pri Podljubnu. Menda so iskali
                     Jožeta Vidmarja, ki je bil v Ljubljani v bogoslovju, in Rudolfa, ki je že bil v
                     Kranjčevem odredu. Ko njiju niso našli, so vzeli Antona in Alojza. Bilo jim je
                     pomembno, da so se nad nekom znesli in da so prizadeli družino. Nekako ob istem
                     času so njune sestre odgnali v mrtvašnico v Šentjoštu, jih zasliševali in
                     strašno pretepali. Bile so že pripravljene na smrt.</p>
                  <p>23-letno Marijo Kastrevc iz Hrušice in 27-letno Frančiško Ovniček iz Pangerč
                     Grma so odpeljali 29. avgusta 1942 in ju po mučenju umorili v bližini »fabrike«
                     na Gorjancih. Tisti dan so opravljali »rekvizicijo« v Hrušici. Da bi delo
                     potekalo bolj nemoteno, so vaščane segnali k cerkvi. Spotoma so izvedeli, da
                     neko dekle iz vasi nagovarja fante za vstop k legistom. Oni, ki je partizanom
                     to omenil, pravzaprav ni mislil nič slabega, le preveč zgovorno in naivno je
                     povedal, kako ga je Škeletova Micka ošvrknila: »Francelj, kako da si ti še
                     doma, ko so vsi drugi že šli? Ali nisi najstarejši?« Potem so ga odpeljali k
                     cerkvi, da je pokazal, katera mu je to rekla. Tudi Frančiško Ovniček so
                     obsodili zaradi neke malenkosti. V pozni jeseni 1942 so potem legisti in domači
                     odkopali njun grob v Gorjancih in ju prepeljali na pokopališče v Stopiče.</p>
                  <p>Zelo tragična je tudi zgodba Janeza Mežnarja in Alojza Turka iz Malega Orehka.
                     Bila sta soseda in prijatelja, stara komaj 17 let. Prijeli so ju, ko sta se
                     vračala iz vinograda, kjer sta privezovala mladje. Neka skupina partizanov se
                     je tisti dan zadrževala na Zajčjem Vrhu. Menda so imeli z njima neke račune iz
                     časa Štajerskega bataljona. Prignali so ju na Zajčji Vrh in ju zaprli v Vidicov
                     svinjak, naslednje jutro pa na Vidicovem vrtu ustrelili. Ali je kaj čudnega, če
                     so se po vsem tistem ljudje začeli bati, če so otroci trepetali, ko so sredi
                     noči na vasi zalajali psi: Kaj če so partizani? Kaj če bodo spet koga
                     odpeljali? Kaj če nam bodo vzeli še tisto malo živeža, kar ga je ostalo od
                     zadnjega njihovega obiska? Ali je čudno, če so vaščani Hrušice po uboju župana
                     Brulca govorili: Ker pobirajo take ljudi, res ne moremo biti z njimi. Biti bi
                     moral nadarjen pisatelj, da bi mogel opisati strah in trepet, ki smo ga
                     doživljali podeželski otroci v poletnih nočeh 1942. Marsičesa nismo niti
                     vedeli, še manj razumeli, pa zaradi tega strah ni bil nič manjši.</p>
                  <p>Oktobra 1942 so imeli legisti v vaseh pod Gorjanci že toliko moči, da so začeli
                     odkopavati plitve grobove po gozdovih in voziti posmrtne ostanke žrtev
                     revolucionarnega nasilja na domača pokopališča. 28. in 29. oktobra 1942 je
                     bilo na pokopališču v Stopičah deset krst, v katerih so bili posmrtni ostanki
                     naslednjih stopiških faranov:</p>
                  <p>1) Franc Brulc, Hrušica, župan – pripeljan iz gozda Orehovec.</p>
                  <p>2) Jože Brulc, njegov sin – pripeljan iz gozda Orehovec.</p>
                  <p>3) Franc Turk, Zajčji Vrh – pripeljan iz gozda Orehovec.</p>
                  <p>4) Anton Vidmar, Šentjošt – pripeljan iz gozda pri Podljubnu.</p>
                  <p>5) Alojz Vidmar, Šentjošt – pripeljan iz gozda pri Podljubnu.</p>
                  <p>6) Franc Ovniček, Zajčji Vrh – pripeljan iz gozda pri Malem Orehku.</p>
                  <p>7) Matija Turk, Verdun – pripeljan iz gozda pri Gabrju.</p>
                  <p>8) Jože Štular, Dolž – pripeljan iz gozda pri Gabrju.</p>
                  <p>9) Alojz Kastrevc, Hrušica – pripeljan iz gozda pri Gabrju.</p>
                  <p>10) Jože Ravnih, Mali Orehek – pripeljan iz gozda pri Orehku.</p>
                  <p>Za prvih šest žrtev je bil sestavljen uradni zapisnik o ekshumaciji in ogledu,
                     ki so ga podpisali okrajni zdravnik dr. Korbar in pet članov komisije, med
                     katerimi je bil tudi Janez Brulc, sin umorjenega župana Brulca. Ta zapisnik je
                     5. novembra 1942 v celoti objavil Slovenski dom. Iz njega je razvidno, da je
                     bilo ob ogledu ugotovljeno, da so bile žrtve pred smrtjo kruto mučene, nekatere
                     tudi z ognjem. Zdi se, da je bilo tretiranje z ognjem pri belokranjskih in
                     gorjanskih partizanih skoraj sestavni del postopka z obsojencem. – Za štiri od
                     desetih trupel, ki so bila 28. oktobra 1942 pripeljana v Stopiče, je bil ogled
                     opravljen posebej in prav tako podpisan zapisnik. Starejši ljudje se
                     spominjajo, kako so pri pogrebu polagali krste v skupni grob: najprej Brulčeva
                     dva – drugega vrh drugega, nato Vidmarjeva dva in tako naprej. Seveda za nas to
                     ni toliko pomembno. Verjetno bo kdo pomislil, da je nekaterim žrtvam v tej
                     zgodbi posvečeno premalo pozornosti ali da morda niso niti omenjene. Naš namen
                     tu gotovo ni bolj ali manj popoln seznam žrtev na protirevolucionarni strani,
                     ampak želimo z zgodbo o njihovem preganjanju in mučeništvu prikazati težo in
                     usodnost tistega časa.</p>

                  <figure>
                     <graphic url="slike_z_49/z_49_18.png"/>
                     <head>Gabrje pod Gorjanci <name type="author"/></head>
                  </figure>
               </div>
               <div type="div3">
                  <head>Zaključek</head>
                  <p>Ob 27. aprilu, nekdanjem prazniku OF in sedanjem dnevu upora proti okupatorju,
                     smo spet slišali veliko besed o osvobodilnem boju, ki so ga vodili partizani in
                     nas uvršča v zvezo narodov, ki so se v drugi svetovni vojni borili proti
                     nacizmu in fašizmu. Pri tem pa so pozabili povedati, da so leta 1941 poleg
                     Komunistične partije, ki je ustanovila OF, tudi slovenske demokratične stranke
                     načrtovale odpor proti okupatorju in se skušale temu primerno organizirati.
                     Slovenska ljudska stranka je v ta namen ustanovila Slovensko legijo. Mnogi
                     člani prve vaške straže v Šentjoštu nad Horjulom so bili najprej organizirani v
                     Slovenski legiji. Podobno je bilo tudi pri odredu Slovenske nacionalne ilegale,
                     s katerim smo se srečali v Šentjoštu pri Stopičah. </p>
                  <p>Zakaj sodelovanje med partizani in nacionalno ilegalo ni bilo možno?
                     Komunistična partija je pod plaščem OF že leta 1941 začela boj za vzpostavitev
                     totalitarne oblasti in dosegla, da je bil objavljen »zakon«, po katerem je bil
                     prepovedan odpor proti okupatorju zunaj OF. Za kršenje tega zakona je bila
                     zagrožena smrtna kazen. Za izvajanje tega zakona je v Ljubljani skrbela VOS, ki
                     je bila neposredno podrejena partiji, na podeželju pa posamezni partizanski
                     oddelki. Začeli so se politični umori, boj proti okupatorju je postal izgovor
                     za odstranjevanje političnih nasprotnikov, nasprotnikov komunističnega
                     totalitarizma. Zakaj so Brulca, Turka in druge na zaslišanju v Gaberju
                     spraševali, koga so volili na parlamentarnih volitvah leta 1938, zakaj je bilo
                     narobe, če je kdo v bližnjem sorodstvu imel duhovnika? Zakaj so najprej segli
                     po županih in nekoliko bolj razgledanih možeh? Ali je bilo glede na odpor proti
                     okupatorju res narobe, če je bil župan član Slovenske legije, ilegalne vojaške
                     organizacije demokratične stranke, na katere listi je bil izvoljen? Tak je bil
                     župan Tekavec pri Sv. Vidu nad Cerknico, pa so ga že aprila 1942 ustrelili doma
                     na zapečku, tak je bil ajdovški župan Vidrih, pa so ga nekaj mesecev kasneje
                     ustrelili pred domačo hišo na Brezovi Rebri pri Ajdovcu, in tak je bil
                     šmihelsko-stopiški župan Franc Brulc, ki so ga mučili in umorili v gozdu
                     Orehovcu.</p>
                  <p>Zgodovinarji se danes trudijo in dokazujejo, da je vsak Slovenec imel pravico
                     in dolžnost upreti se okupatorju in braniti domovino. Seveda, toda ne izključno
                     pod vodstvom Komunistične partije in s tem si nihče ni mogel pridobiti pravico
                     obsojati sonarodnjake zaradi njihovega političnega in verskega prepričanja, jih
                     zaradi tega označevati za sodelavce okupatorja in narodne izdajalce ter celo
                     ubijati. Kdor tako ravna, kdor okupacijo, največjo stisko naroda, izkoristi za
                     uničevanje svojih političnih nasprotnikov, ni borec za svobodo, ampak zločinec,
                     hujši od okupatorja. Brž ko se je razkrilo, da možje v Šentjoštu in pri Zajčjem
                     Vrhu niso štajerski partizani, je bil možen samo še »pogovor« z orožjem. Pa so
                     na obeh straneh bili Slovenci, pa navidezni Štajerci niso imeli nobene zveze z
                     okupatorji. Za ta »pogovor« so se zbrali vsi dolenjski partizani, prišli so
                     tudi iz Bele krajine, uničenje slovenske nacionalne enote je hipoma postalo
                     prioritetna naloga cele OF in partizanske vojske. Uničiti pa so se odločili
                     tudi vse in vsakogar, ki bi s Kranjčevo skupino sodeloval, jo podpiral ali
                     morda z njo samo simpatiziral. </p>
                  <p>Povsod so videli Katoliško akcijo. Pirkovič piše o razorožitvi Katoliške
                     akcije, o oficirjih Katoliške akcije in podobno. Župan Brulc je baje »priznal
                     svojo gorečnost za Katoliško akcijo in bataljonsko sodišče ga je spoznalo za
                     krivega izdajstva ter obsodilo na smrt«. Matija Turka so obsodili zaradi
                     Katoliške akcije in zaradi brata duhovnika. Kaj pa Franc Turk z Zajčjega Vrha?
                     S trdim delom je preživljal svojo družino, šest malih otrok je bilo pri hiši,
                     pa jih to ni nič ganilo, bolj važno je menda bilo, ali je bil ključar pri
                     podružnični cerkvi. Tak je bil torej osvobodilni boj pod Gorjanci v tistih
                     poletnih dneh leta 1942. </p>
                  <p>Slovenska nacionalna ilegala ni bila sodelavec okupatorja, člani Katoliške
                     akcije niso imeli z njim nobene zveze in Komunistična partija ni imela prav
                     nobene pravice to presojati, še manj pa zato ljudi mučiti ter ubijati. Njeno
                     delo v podgorjanskih vaseh ni bilo osvobodilno, ampak zločinsko. </p>
               </div>
            </div>
         </div>
         <div type="div1">
            <head>Mesto na gori </head>
            <div type="div2">
               <head>Blagor lačnim in žejnim pravice (4)</head>
               <docAuthor>Ljudmila Jakopič, Marta Jakopič Kunaver </docAuthor>
               <div type="div3">
                  <p>V Škofjo Loko so nas pripeljali v zaprtih živinskih vagonih. Ko se je vlak
                     ustavil, nismo vedele, kje pravzaprav smo. Skozi špranje vagona smo skušale
                     spraševati mimoidoče železničarje. Nastanili so nas v gradu. Tu smo bile zelo
                     natrpane v večjih sobah in vedno zaklenjene. Tako smo imele kar v sobi nočno
                     posodo, ki smo jo imenovale »kiblo«. To smo na povelje paznika same nosile v
                     stranišče praznit. Zgodilo se je, da je paznik sredi noči odprl vrata – in če
                     dve zapornici nista uspeli dovolj hitro odnesti skozi vrata »kible«, je vrata
                     zaprl in se ni več vrnil. Vsebina »kible«, prepolne, je potem odtekala pod naša
                     ležišča. </p>
                  <p>Okoli Božiča so se v sobi pojavile stenice. Bile smo zaklenjene, odkod torej?
                     Vse, že tako slabe odeje so morale v paro. Ko so jih vrnili, se je vsa skupina
                     zapornic gnetla okoli njih. Ker sem svojo odejo tudi oddala, sem čakala, da bo
                     na koncu moja ostala. Kako sem se zmotila! Ko sem povedala paznici, da nimam
                     odeje, je ravnodušno skomignila z rameni: »Zakaj pa se niste potrudili zanjo!«
                     Bila sem nemočna in obupana. Takrat pa sta se oglasili dve zapornici in me
                     povabili, naj pridem med njiju na ležišče, da bom z njima delila odejo. V tisti
                     hudi zimi sta mi rešili življenje! Zato bom v njun spomin (obe sta že pokojni)
                     povedala njuni imeni: prof. Milica Grafenauer in Helenca Lenček. Tako sem pri
                     njiju dočakala sveti večer l. 1949. Vse mesto je bilo ovito v debelo snežno
                     odejo, ki se je v mesečini prekrasno lesketala. Vsi zvonovi v mestu so vabili k
                     polnočnici. V mrazu smo se stisnile pod odejo in tam nama je Milica, ki je
                     znala na pamet polnočnični evangelij, tiho govorila: »In porodila je Sina
                     prvorojenca, ga povila v plenice in položila v jasli, ker zanju ni bilo
                     prostora v hiši ... « Vse tri smo od ganotja jokale. Kljub vsem trpljenju je bil
                     to moj najgloblje doživet Božič v življenju! </p>
                  <p>Po Novem letu 1950, po šestih mesecih jetništva, sem prvič lahko pisala domov
                     in povabila enega od staršev na obisk. Z mamo je prišla tudi moja najmlajša,
                     sedemletna sestrica Marta. Obeh sem bila zelo vesela. A ta sreča se je
                     spremenila v strašno bolečino in domotožje, ker nisem vedela, kako dolgo bom še
                     zaprta, ali bom sploh kdaj prišla domov. </p>
                  <p>V mesecu marcu 1950 so me (pogojno!) izpustili (namenili so mi namreč 2 leti in
                     3 mesece zapora). Naročili so mi, da se moram takoj javiti v svoji prejšnji
                     službi, v Mestni hranilnici. Ko sem se oglasila v svojem oddelku, me nekatere
                     kolegice najprej niso spoznale, nekatere pa so se celo bale govoriti z menoj.
                     Šef me je spremil do direktorja. Ta me je najprej prijazno sprejel, potem pa mi
                     začel pripovedovati o nekem vozu, ki je obtičal v blatu in bi ga bilo treba
                     rešiti. Dejal je: »Če nam boste pomagali rešiti ta voz, boste odšli z nami
                     naprej, če pa ne, boste ostali zadaj!« Takoj mi je bilo jasno, da me skuša
                     pregovoriti za vstop v partijo. Odgovorila sem: »Vse službene dolžnosti bom
                     vestno vršila, kot doslej, vse drugo pa bi bilo proti mojem prepričanju!«
                     <lb/>To službo sem potem opravljala do upokojitve. </p>
                  <p>Naj prav na koncu brskanja po spominu napišem še en dogodek iz leta 1945., ki
                     je šele zdaj priplaval na površje, in ki bi ga iz posebnega razloga rada
                     napisala. </p>
                  <p>Kot dijakinja Poljanske gimnazije sem vsakokrat tja pešačila z Vodovodne ceste
                     za Bežigradom. Pogosto sva šli v šolo skupaj z nekim dekletom iz neposredne
                     soseščine. Veliko sva se pogovarjali. Cenila sem jo zaradi njene modrosti –
                     predvsem pa zato, ker ni nikogar nikoli opravljala ali o kom kaj slabega
                     govorila. Nekaj dni po 9. maju 1945 pa z mamo ponoči zaslišiva močno butanje po
                     hišnih vratih. Hitro se za silo oblečeva in greva skupaj odpirat vrata. Komaj
                     sem jo spoznala – bila je prav ta moja bivša prijateljica, z brzostrelko v
                     roki. Ukazala nama je, naj ji pokaževa vse prostore v hiši, če ni morda kdo od
                     bratov skrit doma. Rekla je še, kako so se mogli pridružiti »izdajalcem«. Bila
                     sem tiho – od prevelikega razočaranja nisem našla besed. Od takrat je nisem več
                     videla, niti slišala o njej. Če še živi, bi ji rada segla v roko in ji
                     povedala, da ji vse odpuščam. Mislim, da je bila lahko v to celo prisiljena,
                     ker si drugače tega ne morem razlagati. </p>
               </div>
               <div type="div3">
                  <head>Marta Jakopič Kunaver: Moji spomini na Škofjo Loko </head>
                  <p>Nisem še hodila v šolo, ko so zaprli mojo sestro Ljudmilo. Bila je moja krstna
                     botra (19 let starejša od mene) in tudi po karakterju in drugače sva si bili
                     podobni. Od trenutka, ko sem se zavedla same sebe, sem vzela življenje zares.
                     Nikoli nisem premogla tiste blagodejne distance, ki je značilna za flegmatike
                     ali šaljivce. Prav zato sem neskončno trpela zaradi dvoličnosti in
                     shizofrenosti okolja in časa, v katera sem bila postavljena. To, kar sem
                     doživljala doma in na svoji koži se nikakor ni ujemalo s tem, kar sem slišala
                     na ulici in kasneje v šoli. Da so zaprli mojo sestro, ki sem jo spoštovala in
                     občudovala, za katero sem vedela, da ni kriminalka, to je bilo za mene, kot bi
                     se mi podrl ves svet. Zakaj se je mama odločila, da me vzame s seboj na prvi in
                     edini obisk k zapornici? Morda zato, da bi ne šla sama – prav gotovo pa tudi
                     zato, ker me je sestra imela zelo rada. Že doma so mi dajali napotke in mi
                     prepovedali govoriti kaj več. Nisem pa takrat še vedela, da so tam prepovedana
                     vsakršna čustva žalosti in ali veselja. </p>
                  <p>Pot do tja je bila dolga, predolga za podhranjene in izčrpane. Od vlaka je bilo
                     še ogromno pešačenja. Spominjam se mamine zamišljenosti in potrtosti – predvsem
                     tega, ker mama nikoli ni kazala strahu. Vem, da sem jo vso pot spraševala, ker
                     v tistih letih nikakor nisem mogla držati jezička za zobmi. Mama mi je
                     odgovarjala odsotno. Ves ta čas je v meni kljuval ZAKAJ? je moja velika sestra,
                     moja botrica, ki sem jo imela tako rada, in je bila zame brez napake, zaprta!
                     Kaj je storila tako hudega? Ni mi bilo dovolj, da mi je mama razlagala, zakaj
                     so metali kristjane levom. To je bilo davno, davno. Saj vendar živimo zdaj, v
                     tem svetu, ko otroci pojemo: »Lepo je v naši domovini biti mlad, v deželi, kjer
                     so si ljudje kot brat in brat ... « Zakaj so pobili moje brate? </p>
                  <p>Obisk na škofjeloškem gradu mi je ostal kot moraste sanje. Nisem se ji smela
                     obesiti okoli vratu, ji dati poljubčka, ji povedati, kako jo doma pogrešamo!
                     Čustva so bila prepovedana! Dolgo sva jo morali čakati, a ko sva jo zagledali ...
                     Zadrževala sem jok. Bila je natanko taka, kot sem si otroško predstavljala duše
                     v vicah. Popolnoma spremenjena, brez čustev, odsotna. V mrzlih prostorih smo
                     sedeli – med njo in naju paznica, neprijazna, ki je pazila na vsako našo
                     besedo. Sestra je samo ponavljala: »Tukaj se imam dobro, ničesar ne potrebujem
                     ... « Njene lastne oči in vse okoli nas pa je vpilo: »Ni res!« Samo, kadar te v
                     sanjah tlači mora, ne moreš izgovoriti besed, ki bi jih moral in bi jih rad,
                     samo v morastih sanjah ne moreš premakniti roke, da bi koga objel, samo v
                     najhujših sanjah bi rad ušel, tekel proč, a so ti noge priklenjene na tla. Tak
                     je moj spomin na škofjeloški grad. Vso pot domov sva z mamo molčali. Zdi se mi,
                     da je tiho molila. </p>

                  <figure>
                     <graphic url="slike_z_49/z_49_19.png"/>
                     <head>Znamenje <name type="author">Matej Kunaver</name></head>
                  </figure>
                  <p>Po vsem tem razumem, da je svoboda največja vrednota, ki nam jo je dal Bog. V
                     njej je naša podobnost z Njim. Kako zelo je On spoštoval človeka, kako zelo mu
                     je zaupal! </p>
                  <p>Sestra je kljub zaporu v svoji duši ostala svobodna! Med dobrim in zlom se je
                     odločila za dobro. Kako je mogoče, da je toliko ljudi pripravljenih
                     prostovoljno izbrati suženjstvo egiptovskih loncev mesa, karier, ugodja in
                     privilegijev? </p>
               </div>
            </div>
         </div>
         <div type="div1">
            <head>Pripovedi</head>
            <div type="div2">
               <head>»Justifikacije« – iznajdba revolucionarnega prava</head>
               <docAuthor>Vanja Kržan</docAuthor>
               <div type="div3">
                  <p>Ko sem po vojni kot otrok hodila po bližnjih ulicah našega doma na Jesenicah,
                     nisem imela pojma o tem, da so prav na nekaterih od teh ulic in v domovih ob
                     njih med vojno izkrvavele mnoge žrtve komunističnega nasilja. Prebiram imena
                     teh in drugih ulic, še vedno imenovanih po narodnih herojih, glavna ulica celo
                     po maršalu Titu. Danes hodim po Jesenicah z drugačnimi občutki: vem, da so nam
                     otrokom lagali in potvarjali resnico. Vodili so nas na Mežakljo, na prvomajske
                     proslave na Poljane, kjer so se od zmage opiti slavljenci opotekali okoli miz
                     in klopi, zbitih iz desk in politih z vinom, pa nisem vedela, da hodimo po
                     krajih trpljenja in smrti zaradi revolucionarnega nasilja med vojno in po njej. </p>
                  <p>Ko sem bila mlado dekle, so me vsako pomlad očarali ozeleneli macesni in
                     narcisne poljane po Plavžkih, Jeseniških in Javorniških Rovtih pod Karavankami,
                     danes pa v razkošju te lepote zaslutim nemo pesem gozdov, ki so bili nekoč
                     priča mnogim strahotam. Poleti smo večkrat šli v Ukanc in uživali nepozaben čar
                     Bohinjskega jezera z okolico, pa nisem vedela za bolečino, ki jo je ena od
                     domačink nosila v srcu do smrti. </p>
                  <p>Šele danes, po tolikih desetletjih, mi vedno mlada gospa Resnica pomaga tu in
                     tam odkriti droben delček skrivnosti. </p>
                  <p>V obdobju od jeseni 1943 do pomladi 1944 se je zvrstilo na Jesenicah, po ulicah
                     in domovih, veliko umorov narodno zavednih in poštenih Jeseničanov. Zakaj,
                     lahko le ugibamo. Naše začudenje bo toliko večje, ko bomo v članku videli, da
                     so ubiti s svojim ravnanjem delavcem vedno pomagali in da so bili sami delavci
                     od rane mladosti do smrti.</p>
                  <p>Komunisti so se tedaj vneto pripravljali na prevzem oblasti po vojni. Treba je
                     bilo obračunati in spraviti s poti vse, ki so bili temu kakorkoli napoti,
                     čeprav osvobodilnega gibanja in komunistov samih niso ogrožali; nasprotno,
                     odkrito so sovražili Nemce in bili so zavedni Slovenci. Proti jeseni 1943 Nemci
                     za umore niso več streljali talcev. Toliko bolj so zdivjali partizani. Ljudstvo
                     je bilo brez obrambe, izročeno na milost in nemilost komunistični revoluciji.
                  </p>
               </div>
               <div type="div3">
                  <head>Zajet na lovu</head>
                  <p>Ludvik Ravnik je bil po rodu Bohinjec. Njegov stari oče je je bil oglar na
                     Fužinah. Eden od njegovih sinov, Mihael, se je zaposlil pri Kranjski
                     industrijski družbi (KID) na Jesenicah. Poročil se je s hčerko posestnika iz
                     Kamnja Frančiško Repinj. Dom in družino sta si ustvarila na Jesenicah. Njun
                     prvorojenec je bil Ludvik (1906), sledili so mu še trije bratje, Franc (1908),
                     Alojz (1912) in Maks (1914). Starejši trije so se zaposlili pri KID na
                     Jesenicah, najmlajši Maks pa je končal minoritsko gimnazijo v Ptuju, nato
                     trgovsko akademijo v Ljubljani in se zaposlil v Mestni hranilnici. Po vojni je
                     vstopil v semenišče in njegovo zadnje župnijsko mesto je bila Bela Cerkev na
                     Dolenjskem. </p>
                  <p>Nas zanima Ludvik. Bistrega fantiča so poslali v nemški vrtec na Jesenicah.
                     Teta Johana, ki je bila hišnica v nemški meščanski šoli, mu je omogočila vpis
                     na to šolo. Zaradi dobrega znanja nemščine so ga zaposlili pri KID, kjer je
                     napredoval do vodja kadrovske službe. V letih pred vojno je bila v Bohinju
                     velika brezposelnost in Ravnik se je trudil na vso moč, da je čim večjemu
                     številu Bohinjcev pomagal do službe. Pa tudi mnogim Jeseničanom in okoličanom,
                     posebno če so ga znanci in sorodniki prosili zanje. Tako je npr. na prošnjo
                     jeseniškega gostilničarja iz gostilne ‘Pri Brunarju’ najprej sprejel
                     ključavničarja, nato še gostilničarjevega sorodnika mizarja, ker je v tovarni
                     bolje zaslužil kot v mizarski delavnici. Ko je Ludvik nekoč srečal
                     gostilničarja, je le-tega pobaral: »No, koliko jih še imaš?« Mislil je namreč,
                     da ga bo ta spet za koga prosil. Rad se je šalil in dajal duhovite pripombe. Če
                     se je delavec v njegovi pisarni pozabil odkriti, mu je rekel: »Fant, ali imaš
                     tiča pod klobukom?« Za nekatere je bil morda včasih zajedljiv.</p>
                  <p>Novo sprejetemu delavcu je imel navado reči: »Fant, bodi priden, ubogaj
                     predpostavljene, glej, da ne boš zamujal, točnost je lepa čednost.« Morda se
                     kasnejši partizanski borec in pisatelj Ivan Jan iz Gorij še spominja, kaj je
                     njemu rekel Ravnik, ko ga je sprejemal v službo v kovačijo: »Fant, izogibaj se
                     rdečih in Jelenovega doma!« (Tam so se namreč sestajali komunisti in
                     organizatorji delavskih štrajkov). Pri Janu doma so sicer imeli kovačijo, toda
                     v tovarni je bil boljši zaslužek, zlasti po letu 1935, ko je prevzel mesto
                     tehničnega direktorja ing. dr. Herman Klinar, ki je obrate na novo organiziral.
                     Pred vojno so proizvodnjo jekla še povečali, ker so ga potrebovali pri gradnji
                     bunkerjev na Rupnikovi liniji. In čeprav je tovarna pod Klinarjevim sposobnim
                     vodstvom omogočala zaslužek več tisoč delavcem iz vseh treh dolin, so po vojni
                     Klinarja obsodili na smrt, ker ni tovarne med vojno »pognal v zrak«. Toda o
                     njem kdaj drugič, ker je zgodba vredna samostojnega članka. Na priporočilo
                     svoje svakinje Angelce Grilc, doma iz Lesc, je Ludvik Ravnik sprejel v tovarno
                     tudi kasnejšega narodnega heroja, Leščana Tončka Dežmana. </p>

                  <figure>
                     <graphic url="slike_z_49/z_49_20.png"/>
                     <head>Ludvik Ravnik med vojno <name type="author"/></head>
                  </figure>
                  <p>Razumljivo, da službe ni bilo vedno za vse, saj se je moral Ludvik ravnati po
                     navodilih obratovodij, direkcije KID in prokuratorja Obersnela. In zamere so
                     bile tu ... </p>
                  <p>V prostem času je Ludvik gojil mnoge konjičke, saj ga je izredno zanimala
                     tehnika. Ukvarjal se je s fotografijo in sam razvijal slike s tehniko na
                     ploščo. Sam si je naredil radio in poslušal radio Ljubljana od l. 1927 naprej.
                     Zamenjal je več tipov motorjev, kasneje, ko se je poročil, si je omislil motor
                     HARLEY s prikolico, tik pred vojno pa ga je zamenjal z avtom fiat topolino. In
                     mnogi so mu bili nevoščljivi ... Rad se je oblačil v usnjene suknje in suknjiče
                     in morda so mu bili nevošljivi tudi teh ali pa jih ne bi smel nositi, ker so
                     jih nosili gestapovci ... </p>
                  <p>Leta 1932 se je poročil z Marico Savinšek (1902) iz znane jeseniške družine.
                     Marica se je zaposlila pri KID že leta 1922. Pol leta je bila fakturistka,
                     zatem so jo zaradi vestnosti in sposobnosti prestavili v kontrolni odsek
                     prodajnega oddelka.</p>
                  <p>Oba sta dobro služila, Marica je ostala v službi tudi po poroki in sta si zato
                     skupaj ustvarila lepo premoženje. </p>
                  <p>Vse življenje je Ludvik ostal zelo navezan na Bohinj, zato sta z Marico kupila
                     star stan v Ukancu ob Bohinjskem jezeru, ga preuredila v lično počitniško
                     hišico in se tja vedno rada vračala. Pri mizarskem mojstru in prijatelju
                     Andreju Čuferju z Jesenic, ki je imel svojo žago in mizarsko delavnico, si je
                     naročil sandolin. Leta 1939 sta na Jesenicah kupila posestvo 1000 kvadratnih
                     metrov veliko zemljišče za štreko pod Jelen kamnom. Določila sta parcelo za
                     hišo, rodovitni travnati del pa posadila z nizkodebelnim izbranim sadnim
                     drevjem in vse skupaj obdala s kamnito ograjo. Na parceli so l. 1942 Nemci
                     namestili protiavionsko topništvo. Danes preko nekdanje Ravnikove parcele teče
                     cesta, imenovana po narodnem heroju Tonetu Tomšiču.</p>
                  <p>Ludvikovi ljubezni do narave in Bohinja je botrovala tudi njegova lovska
                     strast. V Bohinju je bil sozakupnik lova. Žena mu je celo sama kupila
                     kvalitetno lovsko puško bokarico z daljnogledom in cevkema za šibre in krogle,
                     izdelek puškarne iz Borovelj. Sama pa je z možem hodila le poslušat petje
                     divjega petelina.</p>
                  <p>V ta idilični zakon sta se jima l. 1937 in l. 1940 rodili hčerki. Najmlajši je
                     ostal očetov obraz v tako živem spominu, »da bi ga danes lahko naslikala, če bi
                     bila slikarka;« kot pravi sama, prav tako živi so še trenutki, ko jo je oče
                     držal v naročju in ji v knjigi kazal veliko črko V, okoli katere se je ovijala
                     kača. </p>
                  <p>Družinica je živela v lepi vili na Jesenicah, imenovani »gradič«, sredi
                     zelenega naravnega parka s stezicami in mostički v Hrenovici, zelo blizu
                     tovarne. Po vojni je park socialistično gospodarstvo posekalo do tal in
                     zgradilo pražilnico za koks, ki je uničila še vso okolico. Kjer je bila nekoč
                     Hrenovica, je danes že lep čas le pustinja brez ene same zelene bilke. </p>
                  <p>Prišla je vojna in z njo nasilje gestapa. Ludvik je skril svoj topolino v senik
                     v Ukancu. Šef jeseniškega gestapa Druschke je Ludvika v njegovi pisarni z
                     revolverjem v roki prisilil, da mu ga je moral izročiti. Ker se je v mrzli zimi
                     1941/42 Druschke vozil brez protizmrzovalnega sredstva, se je poškodoval blok
                     motorja in avta niso mogli popraviti. Ludvik ga je dobil nazaj in vso vojno je
                     stal v baraki Aerokluba na igrišču pod Mežakljo. Leta 1947 so avto zaplenili in
                     ga dodelili Ljudski tehniki Ljubljana. </p>
                  <p>Leta 1943 so Nemci iz neznanega razloga dovolili lovcem lov. Morda zato, ker so
                     iz Gorenjcev naredili »Oberkrainerje« in državljane rajha. Ludvik je spet
                     postal strasten lovec.</p>
                  <p>Prišla je zadnja novembrska nedelja l. 1943, ki so jo lovci izbrali za lov. Še
                     danes mlajša hčerka sliši burne glasove mamice in očeta: »Ludvik, lepo te
                     prosim, ne hodi na lov. Saj vendar veš, kako je danes nevarno hoditi po
                     gozdovih. Mnogi se nikoli več ne vrnejo!« »Kaj pa se mi more zgoditi? Saj nisem
                     nikomur ničesar storil! Zato se nikogar ne bojim!« Podobno je odgovoril tudi
                     bratu Franclju, ko ga je ta svaril. Pošten, ponosen, pogumen in odločen ostaja
                     pri svojem. »Kljub temu, Ludvik, ne hodi, prosim te!« poskuša še vedno žena.
                     Zdaj se ga še deklici okleneta v joku, obesita se mu vsaka na eno roko in vse
                     tri ga pospremijo na železniško postajo. </p>
                  <p>V nedeljo zvečer gredo vse tri čakat očka. Vlak pripelje, izstopijo jeseniški
                     lovci, očka pa ni. Vse, kar so lovski tovariši vedeli povedati obupani ženi in
                     prestrašenima deklicama, je bilo: »Gošarji so ga odpeljali. Spraševali so po
                     letnicah rojstva, potem pa rekli, da iščejo njega, in ga vzeli.« Podobno ji je
                     povedal tudi Ludvikov brat Francelj, ki se je tistega večera vračal iz Kamenj.
                     Od tedaj je za Ludvikom Ravnikom izginila vsaka sled, zato bomo lahko sledili
                     le najrazličnejšim domnevam, namigovanjem, natolcevanjem in tudi lažem. </p>
                  <p>Žena Marica je bila vse življenje prepričana, da nekateri vedo, kaj se je
                     zgodilo z njenim možem, vendar ni nikoli nihče o tem črhnil besedice. Dolgo
                     časa je živela v prepričanju, da še živi, da bo dobila od njega kakšno
                     sporočilo, saj so ji zatrjevali, da se mož nahaja v štabu, kasneje pa, da je v
                     Kairu. Nekdo se je iz nje celo tako nesramno ponorčeval, da ji je zatrdil, da
                     ga je videl na Jesenicah. Na koncu življenja je ugotovila le to, da je morda
                     bolje, da je živela še nekaj let v upanju, da se mož vrne, kot da bi tisto
                     nedeljo izvedela za strahotno novico, da so ga ubili. Vse življenje je
                     obžalovala, da ni zvedela vsaj tega, kam so ga zagrebli, da bi lahko šla na
                     njegov grob. Kmalu za Ludvikom je v Kamnjah umrla njegova mama, ki ni mogla
                     preboleti smrti svojega sina. Zagrenjena je večkrat ponavljala edino, kar je z
                     gotovostjo vedela: »Gošarji so odpeljali mojega Ludvika.« </p>
                  <p>Takoj po tistem, ko se mož ni vrnil z lova, je žena Marica opazila, da je bila
                     okolica njenega doma v Hrenovici močno zastražena; gestapovci so hodili v
                     stanovanje spraševat njihovo služkinjo, če se je Ravnik kdaj pojavil doma, če
                     ima žena od njega kakšne novice itd. Marica, ki je živela v upanju, da se morda
                     mož še kdaj vrne, je živela v neprestanem strahu, da bi ga gestapovci aretirali
                     in v Begunjskem zaporu ustrelili, če bi se pojavil. Vsak trenutek je tudi s
                     tesnobo pričakovala, da jih izselijo. </p>
                  <p>V svojih spominih na medvojne dogodke na Jesenicah odstavljeni jeseniški župan
                     Valentin Markež in Albin Gasar v članku »Truplo Ludvika Ravnika trohni v Babni
                     gori« pišeta med drugim sledeče: »Lov se je vršil preko Senožet proti Babni
                     gori. Počivajočo družbo med odmorom nepričakovano obkolijo partizani. Vsem
                     drugim vrnejo legitimacije, le Ravniku ne. Pozovejo ga, naj gre z njimi, češ,
                     da je mobiliziran. Vsi ugovori so zaman.« (Taboriščni arhiv priča, 1.zv. Bs.
                     Ar.1974). </p>
                  <p>Obstajajo domneve, da so Ludvika zasliševali (in mučili) v kakšnem partizanskem
                     štabu, morda kje nad Koprivnikom; Ludvikovi starši in sorodniki, ki so živeli v
                     vasi Kamnje, so menili, da so lovci odšli na hrib Rudnica nad vasjo in naprej
                     na planoto Senožeta, kjer so partizani ugrabili Ludvika. Kdo pa je vodil lov in
                     Ludvika skupaj z lovsko druščino pripeljal pred puškine cevi gošarjev? </p>
                  <p>Veliko let po vojni je starejši Ravnikovi hčerki nekdo povedal, da so ga še
                     tisti večer ubili in da trupla ne bi domači nikoli našli; sicer pa, zakaj jih
                     sploh to zanima, saj si ne bi nikoli upal povedati ničesar drugega v zvezi s
                     smrtjo njihovega očeta. Nekateri so namigovali, da je Ludvik z lopato, s katero
                     naj bi si kopal grob, baje udrihal še po svojih krvnikih. Gimnazijski sošolec z
                     Jereke je kasneje starejši Ravnikovi hčerki povedal za govorice, da so očeta
                     mučili: moral je jesti pesek. Črno na belem pa ostaja dejstvo, da je bil ubit
                     po ukazu VOS-a v noči med 28. in 29. novembrom. (Ta uboj v tistih dneh ni bil
                     edini v okolici Koprivnika. V začetku novembra je bil tam nekje zahrbtno
                     umorjen tudi mladi kaplan Srečko Huth, o katerem je Nova Zaveza že
                     poročala.)</p>

                  <figure>
                     <graphic url="slike_z_49/z_49_21.png"/>
                     <head>Leto 1926 – Ludvikova mama posluša radio, izdelek njenega sina <name
                           type="author"/></head>
                  </figure>
                  <p>Starejša Ravnikova hčerka dolgo časa ni vedela, da je bil v tistem času
                     poveljik VOS-a za Gorenjsko Ivan Vovk - Živan, doma Za štreko na Jesnicah. Kot
                     mlado dekle ga je spoštljivo pozdravljala, on pa ji je nadvse prijazno
                     odzdravljal. Še danes ne more razumeti, kako je možna taka sprevrženost. </p>
                  <p>Lahko bi verjeli domnevi V. Markeža, da truplo Ludvika Ravnika trohni nekje v
                     Babni gori pod Koprivnikom, saj je kraj bolj odročen kot Koprivnik in se hrib
                     Babne gore v grapah, slapovih in pečinah strmo spušča proti dolini Save
                     Bohinjke. Zakaj toliko bolečih poizvedovanj in domnev? Zakaj toliko laži? Po
                     vojni hčerki nista dobili pravice do pokojnine po očetu, ker ni imel 35 let
                     delovne dobe. Žena Marica kljub mnogim prošnjam ni nikoli dobila mrliškega
                     lista. Da je bil njen mož resnično ubit, je izvedela šele iz dokumenta, ko ji
                     je bilo uradno (neuradno že takoj po vojni) zaplenjeno vse premoženje, ki je
                     bilo tudi njeno, ne le njenega moža, saj je delala pri KID od leta 1922!</p>
                  <p>Ta dokument je prejela od »Saveta za narodno zdravlje i Socialno politiku vlade
                     SFRJ Beograd« 21. 2. 1952, na osnovi »izveštaja Poverjeništva MNO Jesenice, N
                     br. 5/105/1 od 20. 3. 1950«, ki med drugim ugotavlja (v srbo-slovenščini):
                     »Vidi se, da je Ludvik Ravnik likvidiran leta 1943. od naših vlasti, a posle
                     oslobodjenja konfiskovana mu je celokupna imovina. Po članu 2 Naredbe o
                     reviziji renta i penzija kod ustanova socijalnog osiguranja od 1946 godine,
                     nema prava na penziju lice, koje se je obeležilo kvislinškim radom za vreme
                     okupacije, pa prema tome ni porodica imenovanog ne može imeti više pravo nego
                     što bi imalo lice od koga se to pravo dovodi.« </p>
                  <p>Mlajša hčerka mi je pravila, kako travmatična sta bila njeno otroštvo in
                     mladost ne le zaradi izgube ljubljenega očeta, ampak tudi zato, ker so se našli
                     ljudje, ki so ji, mlademu dekletu, govorili o očetu vse najslabše. Na Jesenicah
                     so jo afežejevke poučevale, kako pravično smrt si je zaslužil njen izdajalski
                     oče! Kako boleče je bilo spoznanje, da je čevljar Janša z Jesenic, ki je bil
                     tisto nedeljo skupaj z očetom na lovu, odslej ponosno hodil na lov z drago
                     očetovo lovsko puško čez ramo! Zdaj je bila ženi in dekletoma še bolj
                     dragocena! Ostala je le nedostopen spomin na očeta ... </p>
                  <p>Mlajša hčerka, ki jo je narava obilno obdarila z bujno domišljijo in
                     odločnostjo, se je kot mlado dekle večkrat potikala po bohinjskih gozdovih in
                     si domišljala, da bo kje odkrila očetov grob ... Kasneje je naletela na Toneta
                     Svetino in pri njem moledovala, naj poizve o njenem očetu, morda pa celo sam
                     kaj ve o njegovem izginotju? »Pusti vendar to, saj ni vredno, da se mučiš s
                     tem,« jo je vselej zavrnil. Nekoč je slišala pripombo, da je od očeta
                     podedovala odločnost in trmo, vendar je oče to dvoje koristno uporabljal, ona
                     pa sebi v škodo. Razumljivo, da ji je ob mehki in strti materi manjkala trdna
                     opora očeta, ki bi lahko njeno odločnost in mnoge sposobnosti pravilneje in
                     zrelejše usmerjal, kot je bila to zmožna sama v burnih letih odraščanja. </p>
                  <p>»Spominjam se, da sem nekega zimskega dne, že dekle, šla z drsalkami čez ramo
                     na drsališče pod Mežakljo. Nasproti mi je prišel neznan moški in me pričel
                     ogovarjati. Nisem se zmenila zanj, pa mi je zabrusil: ‘Smrklja, tako si
                     prevzetna, kot je bil tvoj oče.’ Slišala sem samo besedi ‘oče’ in ‘prevzetna’,
                     pa sem zgrabila za drsalko, da bi ga mahnila čez usta; k sreči jo je hitro
                     zbrisal.«</p>
                  <p>Tudi starejša hčerka je zaradi izgube očeta mnogo pretrpela. Nekoč mi je
                     omenila: »Tako zelo sem pogrešala očeta, da ti ne morem povedati kako! Pozneje
                     sem pri nekem znancu odkrila, da je imel ravno tak glas kot moj oče. Odslej sem
                     željno iskala njegovo bližino, da sem ga lahko poslušala ... « Vrtala je po sebi,
                     da bi morda v spominih na očetu odkrila kakšen razlog za njegovo smrt. Spominja
                     se nekega sprehoda skozi Hrenovico z očetom. Nekoč se je za njima po makadamski
                     poti divje pripodil mlad fant in na vso moč zavrl, da se ni zaletel vanju. Oče
                     je prijel volan njegovega kolesa in mu zagrozil, naj odslej ne drvi več, sicer
                     mu ga bo drugič vzel. Morda se je s tem kolesarju preveč zameril?</p>

                  <figure>
                     <graphic url="slike_z_49/z_49_22.png"/>
                     <head>Vesela druščina na Fužinah – Levo Ludvik, na motorju žena Marica <name
                           type="author"/></head>
                  </figure>
                  <p>Žena se je spomnila grobega voznika v Bohinju, ki je udrihal po konju, ki ni
                     mogel povleči pretežkega tovora. Ludvik je pristopil h konju, ga prijel za uzdo
                     in zagrozil vozniku, da bo drugič njega vpregel, naj vleče namesto konja. Tudi
                     temu se je lahko zameril njen mož ... Dolgo ni vedela, da bi bilo lahko krivo
                     premoženje, ki sta si ga z možem prislužila v KID.</p>
               </div>
               <div type="div3">
                  <head>Zakaj je bil ‘justificiran’ Ludvik Ravnik</head>
                  <p>Zahrbtni uboj Ludvika Ravnika je bilo treba po vojni utemeljiti. Predvojni
                     jeseniški župan Valentin Markež navaja, da se Ravnik ni politično udejstvoval
                     ne pred vojno in ne med vojno. Morda pa je bilo svarjenje pred rdečimi za Ivana
                     Jana že preveč politično dejanje? Preveč jasna politična opredelitev? Kako
                     zaveden Slovenec je bil Ravnik, je lahko ugotovil, kakšna ironija, sam
                     Druschke. Nekoč je Ravnika poklical k sebi na policijsko upravo, ki je bila v
                     nekdanji vili dr. Aleša Stanovnika, in ga pregovarjal, da bi delal za Nemce.
                     Ravnik mu je mirno odgovoril: »Gospod Druschke, ali bi vi lahko delali proti
                     lastnemu narodu?« Druschke je umolknil in ga odslej ni nikoli več pregovarjal.
                     Tudi se zaradi tega gestapo ni maščeval nad njim ali njegovo družino, čeprav je
                     po izginotju moža žena Marica pričakovala, da se bo, ker je bil gestapo
                     prepričan, da se je Ludvik pridružil partizanom. </p>
                  <p>V čem je torej »krivda« Ludvika Ravnika? O tem nas že pol stoletja prepričujeta
                     gorenjska borca in revolucionarna pisca Jože Vidic in Ivan Jan, ki oba trobita
                     v isti rog, dejstva po svoje prirejata in v novih izdajah svojih knjižnih
                     umotvorov popravljata. V svoji obsežni literarni zapuščini navajata tudi
                     razloge za ‘justifikacijo’ Ludvika Ravnika. Ne eden in ne drugi pa ne vesta
                     dobro, ali bi ga obdolžila izdajalstva zato, ker je bil pripadnik Črne roke,
                     ali morda zato, ker je »snoval« belo gardo, ali pa zato, ker je hodil na
                     sestanke z »belo-plavo drhaljo«.</p>
                  <p>V izdaji jeseniškega glasila Železar z dne 20. maja 1982 Jože Vidic pravi:
                     »Zadnje dni novembra 1943. leta so prišli vosovci do presenetljivih podatkov.
                     Zaupnik jim je sporočil, da je bil 16. nov. 1943. leta na Jesenicah v hiši
                     bivšega klerikalnega župana Valentina Markeža sestanek, ki ga je vodil tajnik
                     Slovenske ljudske stranke dr. Albin Šmajd, eden od voditeljev belo-plave
                     drhali. Poleg Markeža so se sestanka udeležili Peter Arnež, tesarski mojster
                     Ivan Petkoš z Jesenic, Maks Sodja iz Bohinja in uradnik na sprejemnem uradu
                     železarne (personalec) Ludvik Ravnik.«</p>
                  <p>Ko so na lovu Ludvika Ravnika zajeli, je le-ta na zaslišanju, kot poroča dalje
                     Jože Vidic, izjavil: »Šmajd je na sestanku povedal, da je bil nekaj dni pred
                     tem na Bledu sestanek, ki so se ga udeležili general Rupnik, škof dr. Gregorij
                     Rožman, dekan Škrbec in Šmajd. Z gestapovci so razpravljali o možnostih za
                     snovanje domobranstva na Gorenjskem. Po Šmajdovih navodilih naj bi mi prevzeli
                     skrb za tajne priprave pri ustanavljanju domobranskih postojank na področju med
                     Begunjami, Radovljico, Bledom, Bohinjem in prek Jesenic do Rateč. Jaz naj bi v
                     tovarni izbral 200 delavcev, ki bi jih poslali v partizane kot vohune, da bi
                     razbili partizanske enote.«</p>
                  <p>Ivan Jan v svojih poročilih o tem dogodku govori podobno. Toda na koncu
                     ugotavlja: »To pa se ni posrečilo. Jeseniški vosovci so o teh pripravah in o
                     sodelovanju z gestapom po znanih podatkih kmalu justificirali skoraj vse
                     poglavitne snovatelje predvidenega domobranstva.« Bodimo pozorni na Janovo
                     izražanje: bili so ‘justificirani’, namesto krivično in zahrbtno pobiti, saj
                     jim krivde niso mogli dokazati; bili so zgolj ‘snovatelji predvidenega
                     domobranstva’, tudi če bi se bil sestanek resnično vršil in bi se ga bila
                     Ravnik in Petkoš resnično udeležila. Bled si je verjetno Ivan Jan izbral zato,
                     ker je bil tam sedež nemške civilne uprave in naj bi dozdevna povezanost z
                     nemškim vodstvom še bolj umazala ‘snovatelje morebitnega domobranstva’ pod
                     vodstovom že razvpitih ‘kolaboracionistov’, kot sta bila Rupnik in Rožman.</p>
                  <p>Francka Bertoncelj, hčerka ubitega Franca Bertonclja, o katerem bomo v članku
                     še spregovorili, danes z gotovostjo trdi, da sestanka na Bledu nikoli ni bilo.
                     Njen oče Franc Bertoncelj, Valentin Markež in Peter Arnež so bili neločljiva
                     trojica prijateljev, zato iz pripovedovanja svojega očeta ve, da je prišel na
                     Jesenice k Markežu le dr. Albin Šmajd, advokat iz Radovljice. Vendar so ga vsi
                     trije omenjeni jeseniški veljaki zavrnili, da je ustanavljanje domobranstva na
                     Jesenicah in v okolici nesmiselno in prenevarno, saj so Jesenice z okolico
                     dobesedno v kremljih gestapa. »Na gestapovskega policaja si naletel na vsakem
                     koraku,« se spominja Francka. »Če sem od daleč zagledala na cesti Druschkeja z
                     bičem v eni in s psom v drugi roki, sem se mu hitro izognila. Danes mladi ne
                     morejo razumeti, kako zelo smo se bali na eni strani gestapovcev, na drugi pa
                     naših ubijalcev. Po izginotju Ludvika Ravnika so na Jesenicah govorili, da so
                     ga na zaslišanju, da bi izsilili bog si ga vedi kakšna priznanja, zelo mučili.
                     In nihče o tem ni dvomil.«</p>
                  <p>Ivan Jan opravičuje uboj Ravnika še naprej, čeprav ve, da domobranstvo na
                     Jesenicah ni bilo nikoli ustanovljeno. Vendar trdi: »Nikjer pa ni dokazano, da
                     tudi tod domobranstva ne bi mogli vzpostaviti. Poleg vosovskih posegov je temu
                     zaviranju pripomogel tudi Druschke, ki domobrancev ni maral. To je razkril
                     Janko Soklič. Že 29. novembra 1943 je bil v Bohinju justificiran tudi osumljeni
                     Ludvik Ravnik, personalec v jeseniški železarni.«</p>
                  <p>»Zelo zanimivo pa je,« navaja Jan dalje, »da se je med zasliševanjem skliceval
                     na poznanstvo z Vitom Kraigherjem, ki je bil takrat načelnik obveščevalnega
                     oddelka pri glavnem štabu NOV in član Centralne komisije VOS, ter na dr.
                     Marjana Breclja in dr. Dolfeta Vogelnika. Odkril je tudi vrsto jeseniških
                     nemčurjev in organizatorjev bele garde oz. domobranstva ter še marsikaj
                     neznanega. Pri vsem najbolj čudi njegova navedba o znanstvu z dr. Vitom
                     Kraigherjem, katerega funkcijo je poznal le redko kdo. In še nekaj: Poročilo PK
                     VOS 14. decembra 1943. navaja, da je bil Ludvik Ravnik justificiran, medtem ko
                     v knjigi ‘Sedem krst za Ronkarjevo družino’ Jože Vidic na strani 28 pravi:
                     Ludvik Ravnik ni bil obsojen na smrt in usmrčen, kot se govori po Bohinju.
                     Ravnika je med zaslišanjem zadela kap in je umrl naravne smrti. Vendar tudi za
                     to ni dokazov.«</p>
                  <p>Torej nobenih dokazov za nič, do danes ne. Še naprej ostaja znano le golo
                     dejstvo, da se tiste nesrečne zadnje nedelje v novembru ni vrnil z lova in da
                     je od takrat za njim izginila vsaka sled. Da naj bi se na zaslišanju skliceval
                     na poznanstvo z Vitom Kraigherjem in Dolfetom Vogenikom, pa ne preseneča, ker
                     se je že pred vojno z obema srečeval v Ukancu, med vojno pa mu je Kraigher
                     nekoč celo obljubil: »Če bo kdaj postalo vroče, ti kar mene obvesti.« Zakaj sta
                     kar oba stara znanca umolknila, ko je bilo najbolj ‘vroče’? </p>
                  <p>In Ravnikove po vojni? Premalo je prostora, da bi o tem pisala. Do jeseni 1945
                     so še živele v Bachmanovi vili za cerkvico na Stari Savi. Takrat pa si je neka
                     tovarišica zaželela prav to stanovanje. Tovariš Aleš Jelenc, do osvoboditve
                     sekretar jeseniškega okrožnega komiteja KPS, je nekega dne znosil njihovo
                     pohištvo na dež in jih tako izselil iz stanovanja, čeprav sta zdaj pri
                     Ravnikovih živeli še njuni sestrični, ki sta med nemškim bombandiranjem Jesenic
                     v ruševinah izgubili mamo. </p>
                  <p>Bachmanovo vilo pod nekdanjim gostiščem »Pri Markotu« na Stari Savi, kjer je
                     bilo l. 1897 ustanovljeno Katoliško prosvetno društvo s skromnim odrom za
                     prireditve, kasneje pa je služila za Vilmanov fotografski atelje, so kasneje
                     porušili, prav tako omenjeni atelje. Umakniti sta se morala megalomanskim
                     načrtom neplanskega socialističnega gospodarstva in širjenju neproduktivne
                     železarne. Danes kot osamelca sredi puščave stojita propadajoča cerkvica in
                     graščina, ko bi bila lahko celotna Stara Sava sama po sebi biser med muzeji
                     zgodovinske vrednosti. Podoba, ki živo priča, kako je komunizem uničeval prav
                     vse ostanke preteklosti. </p>
               </div>
               <div type="div3">
                  <head>Ugleden in pošten podjetnik – pripadnik buržoazije</head>
                  <p>Le nekaj dni za Ravnikom je prišel na vrsto ‘za odstrel’ priljubljen in ugleden
                     Jeseničan tesarski mojster in podjetnik Ivan Petkoš (1904). Po rodu je bil iz
                     Zasipa pri Bledu, kasneje se je družina preselila na Bled. Imel je več bratov
                     in sester, in ker jim je oče padel v prvi svetovni vojni, je družina živela v
                     veliki revščini. Hlač ni utegnil prerasti, ker so prej na njem razpadle, je
                     kasneje v šali pripovedoval. Toda revščina ga ni zaznamovala z zagrenjenostjo
                     in maščevalnostjo do premožnejših. Nasprotno, zaradi ugodnih okoliščin in
                     izredne pridnosti se je iz revščine izkopal in postal izredno socialno čuteč
                     človek. </p>
                  <p>»Štirje rodovi Petkošev so bili tesarji,« pravi njegova hčerka Vida por.
                     Pfajfar z Brega pri Žirovnici. »Les, obdelovanje lesa, tesarstvo je imel moj
                     oče v genih. Njegov stric iz Gorij je bil tesar in je očeta že kot mladega
                     fanta uvajal v tesarsko obrt, tako da je kmalu pričel delati za strica.
                     Postavljal je svinjake, senike, gospodarska poslopja in zaslužil denar. Pomagal
                     je mami, ki jo je imel zelo rad, prihranil pa si je tudi denar za šolanje. V
                     Ljubljani je končal Srednjo tehnično šolo, lesni oddelek, kasneje pa še
                     knjigovodski tečaj. Leta 1934 je dobil pooblastilo za izvajanje tesarskih del
                     po občini, potem ko mu je Mestno županstvo Jesenice izdalo potrdilo, da je bil
                     »ves čas bivanja v občini na dobrem glasu in kolikor znano še ni bil niti
                     politično niti kazensko sodno kaznovan«. Njegovo vodilo v življenju je bilo: Le
                     pridnim Bog pomaga, in v tem duhu je vzgojil tudi svojo hčerko Vido. Gospa Vida
                     se spominja, s kakšno pozornostjo je prelagal zložene liste, lističe in račune,
                     ko ga je kot otrok opazovala pri tem. »Tudi po zunanjosti je bil zelo urejen.
                     Ko ga je vnuk videl na eni od fotografij, se je zasmejal: ‘Kakšen biznismen je
                     bil tvoj ata že takrat!’ Bil pa je tudi glava družine. Mama je bila zelo
                     čuteča, preprosta, a načitana ženska. Koliko naukov za življenje mi je
                     dala!«</p>
                  <p>In kaj je zapisal o njem Valentin Markež? »Postal je silno podjeten obrtnik in
                     si v nekaj pičlih letih ustvaril zavidljiv položaj. S svojo neumorno
                     delavnostjo, pridnostjo in sposobnostjo si je razmeroma še mlad ustvaril na
                     Jesenicah lepo tesarsko podjetje, kjer je zaposloval od štirideset do šestdeset
                     delavcev. Poleg delavnice si je kasneje postavil tudi stanovanjsko hišo. Svoje
                     delavce je plačeval zelo dobro, zato so radi ostajali in delali pri njem.«
                     Gospa Vida dodaja, da so bili vsi tudi socialno zavarovani, nekateri so imeli
                     nad delavnico skromna stanovanja. Še dolgo po vojni so se delavci tega
                     spominjali in hvalili očeta hčerki Vidi. Po značaju je sicer bil trden
                     gorjanec, po srcu pa dober in ni mogel odreči, če ga je kdo prosil.</p>
                  <p>Poročil se je z Manico Kancilija iz Suhadol pri Kamniku, ki se je kot mlado
                     dekle zaposlila na Bledu, kjer sta se spoznala in vzljubila. Tudi Manica je
                     vedela, kaj je revščina in kako jo bosta v dvoje lažje premagovala. Rodili sta
                     se jima hčerki Vanda (1934) in Vida (1936), leta 1938 pa sin Bogdan, ki je umrl
                     še otrok. Sam iz velike družine je zlahka postal ljubeč družinski oče, saj je
                     svojega pogrešal vso mladost. Pri Petkošu je živela tudi rejenka Ivanka, atova
                     nečakinja in krščenka. Še pred nedavnim je rekla Vidi: »Delavci so bili kot
                     atova družina, tako socialno čuteč je bil vaš ata. Vse življenje sem ohranila
                     najlepše spomine na čas, ko sem živela pri vas.« Vida se tudi spominja, kako
                     jih je ata učil, naj nobena nikoli vsega sama ne poje. »Vedno si morate
                     deliti,« jim je zabičeval. Tudi on je imel odprte roke za vsakega. </p>

                  <figure>
                     <graphic url="slike_z_49/z_49_23.png"/>
                     <head>Gradič v Hrenovici – Stanovanje Ravnikovih <name type="author"/></head>
                  </figure>
                  <p>Premoženje pa rado zavist rodi, pravi slovenski ljudski pregovor. Do pojava
                     komunizma ostaja le pri zavisti. Revolucija pa mora dokončno obračunati z
                     izkoriščevalskimi kapitalisti, tudi če ti dobro plačujejo in zaposlujejo veliko
                     delavcev. Že leta 1942 komunisti obdolžijo Petkoša ustanavljanja bele garde.
                     Petkoš, ki mu posel nalaga dela prek glave, ve o beli gardi toliko »kot luna ne
                     nebu«, ugotavlja predvojni jeseniški župan in Petkošov dober znanec Valentin
                     Markež. Zato se ne zmeni za te obdolžitve, ampak živi mirno naprej. Poleti
                     1943. se vzdigne nov hud val propagande proti beli gardi, ki pa je nikjer na
                     Jesenicah in okolici ni. Zato je tudi Petkoš divji na belo gardo, saj je
                     zaveden Slovenec in prezira Nemce. Svojemu prijatelju zaupa, da bo šel on sam v
                     hosto k partizanom, če se ustanovi bela garda. Tako je jezen razboriti
                     Gorjanec, da ga prijatelj komaj umiri. Poleg tega pa povsem miren in tako
                     prepričan v svojo nedolžnost, da se brez skrbi vozi s svojim motorjem na
                     Mežakljo, kjer njegovi delavci sekajo les. »Ali si upaš v gmajno? Ali ne veš,
                     da so povsod gošarji?« večkrat sliši svarila. »Dajte no mir,« jih zavrne, » saj
                     so samo naši ljudje.«</p>
                  <p>Vida se spominja, kako je nekoč mami mirno povedal, da je šel eden od delavcev
                     v partizane: »Odšel je v goščo.« – »Kaj pa zdaj, saj ima doma štiri majhne
                     otroke,« je mama zaskrbljena. – »Kaj, pomagali bomo!« mirno odgovori ata. Ženi
                     partizana je ves čas dajal denar. Velike vsote denarja je dajal tudi za
                     partizane. Denar je pobiral sosed Albin Stegnar, oče pa je vsakič podpisal, da
                     je denar izročil, kljub temu, da so Nemci za vsako marko pomoči zapirali v
                     Begunje. Po vojni pa Stegnar ni hotel pokazati teh potrdil. Ali je s tem hotel
                     Petkoševim namerno škoditi ali pa je denar kradel? </p>
                  <p>Vsemu, kar se je gradilo na Jesenicah, je dalo svoj pečat Petkoševo tesarsko
                     podjetje. Pri Petkošu je bilo narejeno vse ostrešje za novo jeseniško bolnico
                     in sirotišnico dr. Franca Berglja (današnji Dom upokojencev), opremil je
                     razkošno vilo nemškega jeseniškega župana Kurta Hoffmanna v Rovtah in mnogo
                     drugih stanovanjskih hiš vse do Kranjske Gore. </p>
                  <p>Kako zelo je sovražil Nemce, dokazuje že predvojni dogodek, ki se ga spominja
                     gospa Vida. Pred vojno je Petkoševo tesarsko podjetje postavilo leseno mejno
                     postajo na Korenskem sedlu. Prve dni aprila leta 1938, ob obisku Hitlerja v
                     Beljaku, so šli preko Korenskega sedla kočevski Nemci pozdravit svojega
                     voditelja. Toda nazaj grede so jim na carinarnici pripravili manj veličasten
                     sprejem. Nemci so občutili pesti slovenskih fantov, tudi Petkoševo. Dve leti
                     kasneje, ob prihodu gestapa na Jesenice, ga je Jeseničan Čepon zatožil. Zaprli
                     bi ga, če se ne bi Petkoš zvito izmazal. </p>
                  <p>V eni od partizanskih akcij je bil porušen del mostu pri Žirovnici. Izselitev v
                     Srbijo je grozila tudi Petkoševim. Toda kdo bo najhitreje in najbolje popravil
                     železniški most, če ne tesarski mojster Petkoš? Most je bil popravljen v nekaj
                     dneh, v veliko jezo partizanov. Obsodili so ga sodelovanja z okupatorjem. »Če
                     je temu tako,« trdi danes gospa Vida, »so bili sodelavci prav vsi, od prvega do
                     zadnjega delavca v tovarni.« Družine na srečo niso izselili. Morda pa bi bilo
                     bolje, da bi jo, je kasneje obžalovala mama. </p>
                  <p>Hčerka Vida se spominja, da je oče vedno hodil z zemljevidom v žepu, tolikokrat
                     prepognjenim, da se do danes ni ohranil. Pozorno je sledil Nemcem pri umiku na
                     ruski fronti. »Poglej, kje so že, ti nemški hudiči. Kmalu bo konec vojne. Samo
                     da odnesemo glave!« je navadno pomodroval. Pred Nemci jo je odnesel, toda ne
                     pred komunisti. </p>
                  <p>3. decembra 1943 pride Petkoš zgodaj zvečer domov. Ženi potoži, da mu ni nekaj
                     prav, zato takoj odide k počitku v prvo nadstropje svoje novo zgrajene hiše.
                     Prvo leto so bili v njej. Še prej odnese v spalnico svoji dve ljubljeni
                     deklici. Vida se še danes spominja: »Oče naju je imel zelo rad. Eno je vzel v
                     naročje, drugo si je dal na hrbet in naju odnesel v spalnico. Imela sem sedem
                     let, Vanda pa devet. Položil naju je v postelji in dobro ‘zadelal’z odejo. ‘Pa
                     ne pozabita pomoliti!’ nama je še naročil in odšel spat. Midve pa sva smuknili
                     iz postelj in šli še malo posedet v kmečko sobo k mami. Zvečer je bilo pri nas
                     vedno tako prijetno. Kolikokrat je ata, ko je prišel domov, rekel: ‘Manca, tako
                     vas imam vse rad’. </p>
                  <p>Kmalu zatem nekdo potrka in ker nismo zaklepali, vstopita dva oborožena
                     gošarja. ‘Kje imate telefon?’ vprašata mamo. In že prerežeta telefonsko žico.
                     ‘Nič se vama ni treba bati. Ne bom nobenega obvestila, da sta tu.’ – ‘Kje je
                     pisalni stroj?’ – ‘Mož ga ima v pisarni.’ – ‘Prinesite ga!’ ‘Brez moževega
                     dovoljenja vama ga ne morem dati. Mi ga potrebujemo.’ – ‘Pa pokličite moža!’ </p>
                  <p>Mama nama reče, naj greva poklicat ata. Hitro stečeva po stopnicah in pokličeva
                     ata: ‘Hitro vstani, gošarji so prišli.’ Ata vstane in v pižami stopi vrh
                     stopnic, s hlačami v rokah. ‘Dober večer,’ ju pozdravi. ‘Dober večer’,
                     odzdravita. ‘Pisalni stroj boste dali.’ – ‘Zakaj?’ vpraša ata.«</p>
                  <p>Gošarja ne razlagata več. Vida se še spomni okroglih, modrih in izbuljenih oči
                     enega od gošarjev. »Poči strel, in oče se zvrne ob Vidi na tla. Dum-dum krogla
                     mu je prebila čelo, v hipu sem stala v krvi, na steni za očetom pa so bili
                     razmrcvarjeni njegovi možgani. Kasneje, ko smo steno prebelili, je ostal na
                     njej temen madež.« Likvidatorja sta mirno odšla.</p>
                  <p>Valentin Markež je naslednji dan izrekel vdovi svojega znanca sožalje in jo
                     vprašal, zakaj je povedala, da je mož doma. Nič hudega se ni nadejala, saj so
                     gošarji že večkrat hodili okrog hiše, poleg tega pa so jim zdajali veliko
                     denarja. OF je razglasila po Jesenicah: »Prav mu je, saj je bil major bele
                     garde!«</p>
                  <p>Kljub boleči pripovedi o očetovem uboju, želi gospa Vida dodati še nekaj
                     spominov. »Vedno sem občudovala mamo, kako pogumno je prenašala očetovo smrt.
                     Tolažil jo je sam Bog. Naslednji dan po smrti je šla mama v cerkev na Staro
                     Savo in tam dolgo molila. Pravila je, da je prišla ven kot prerojena. Da bi nam
                     bilo lažje, smo spale vse tri skupaj, medve s sestro vsaka na eni strani ob
                     mami in se je držali za roko. </p>

                  <figure>
                     <graphic url="slike_z_49/z_49_24.png"/>
                     <head>Ivan Petkoš pred vojno <name type="author"/></head>
                  </figure>
                  <p>Kot otrok sem tako trpela, da se raje ne spominjam. Vse smo prestali, trpeli pa
                     smo. Mama, ki je bila izredno dobra in modra, nama je večkrat rekla: ‘Ne bomo
                     sovražile, Bogu gre sodba in maščevanje.’ Ona je spravo vse življenje živela in
                     nama dajala zgled.</p>
                  <p>Od vsega hudega je mama zbolela za angino pectoris. Kadar je dobila napad, me
                     je zgrabila groza. Spominjam se, kako sem enkrat tekla po dr. Marčiča, ki je
                     stanoval in imel ordinacijo čisto blizu naše hiše in očetove delavnice. ‘Ljubi
                     Bog, vsaj mamo mi pusti! Ali naj s sestro ostaneva še brez matere?’ sem molila
                     med potjo. Bog me je uslišal. </p>
                  <p>Po atovi smrti je bilo podjetje prepisano na mamo. Mamin svak, ki je bil atova
                     desna roka v delavnici, je vodil podjetje do konca vojne. Takoj po vojni so nam
                     zaplenili vse do žlice,« pripoveduje Vida. »Preselili so nas v pritličje, v
                     prvo nadstropje pa so se naselili tujci. Nismo jih poznali, ljudje pa so nam
                     pravili, da so ‘pravi hudiči’. Nekaj dni so bili zelo prijazni, potem pa se je
                     začelo. Zaklepali so nam kopalnico, stranišče in pralnico. Takrat sem pričela
                     spoznavati hudobijo ljudi. Kasneje so nam priznali iz zaplembe kuhinjo, dnevno
                     sobo in splanico. </p>
                  <p>Ko so pričeli graditi novo cesto in most čez Savo, so nam ponudili nadomestno
                     stanovanje, ne hiše, in mama je bila tako prisebna, da je zahtevala
                     zemljiškoknjižni vpis služnostne pravice. Dobila ga je, vendar z odločbo, da
                     nam stanovanje pripada do spremembe stanu oziroma smrti in nam tako krnili
                     osnovne človeške pravice. Težko smo zapustili domačo hišo, čeprav s temnim
                     madežem na steni. Kljub vsemu je bila naš dragi dom in spominjala nas je na
                     srečne stare čase, ko je živel še ata.</p>
                  <p>Takoj po vojni so se polastili podjetja. Atovo podjetje je bilo brez posojil in
                     hipotek. Zaplenili so delavnico, skladišče, vse stroje in orodje in tisoč
                     kubikov prvovrstnega gradbenega lesa. Zaplenili so tudi stanovanja nad
                     delavnico. Ni jim zadoščala zaplemba pisarne z vsem inventarjem, ampak so se
                     zaradi povečane birokracije polastili še naše kmečke sobe in jo spremenili v
                     pisarno. Naše podjetje so preimenovali v Gradis, sneli našo tablo in obesili
                     novo. Danes je le še žalostna podrtija. Zaplenili so nam tudi vso zemljo, in ko
                     so gradili novo cesto, nismo dobili nobenega nadomestila. Preživeli smo s
                     paketi, ki so nam jih dobre mamine sestre pošiljale iz Amerike in s tisto bore
                     malo podpore, ki smo jo dobili iz zaplembe. </p>
                  <p>Končala sem srednjo ekonomsko šolo v Ljubljani, zato sem dobila zaposlitev,
                     priporočali in sprejemali so me v službo pošteni in dobri ljudje, ki so nas
                     poznali, čeprav so se potem zaradi tega morali zagovarjati, kot npr. Višnarjev
                     Niko.</p>
                  <p>Sčasoma sem v službi napredovala, zlasti potem, ko sem napravila še strokovni
                     izpit. Z možem sva si ustvarila svoj dom in zgradila svojo hišo. Imava sina in
                     hčer: v sinu vidim svojega očeta. Prav tak je, kot je bil moj oče. Zanimivo, da
                     si je zgradil hišo na Homcu pri Kamniku, pod isto Marijino cerkvijo, v katero
                     je mama kot mlado dekle velikokrat poromala. Pa nas je Mati Božja spet
                     pripeljala skupaj in povezala! Svoji dobri materi sem izpolnila zadnjo željo.
                     Na grobu ob očetu je želela imeti bel križ. Pa sem jima ga postavila: iz
                     čistega belega marmorja.« </p>
               </div>
               <div type="div3">
                  <head>Tudi Ivan Petkoš ‘justificiran’</head>
                  <p>Podobno kot za Ludvika Ravnika tudi za Ivana Petkoša današnja, na revoluciornih
                     temeljih ustanovljena pravica ne ve, kam bi ga umestila in kako ‘opredelila’
                     njegov uboj. Kot smo že videli pri L. Ravniku, tudi I. Petkoša uvršča Jože
                     Vidic v svoji knjigi Po sledeh Črne roke med »snovalce bele garde« na
                     Jesenicah, kjer bele garde nikoli ni bilo. </p>
                  <p>Jeseniški borec, partizanski pisatelj in ‘zasliševalec’ v begunjskem
                     komunističnem zaporu France Konobelj uvršča Petkoša med pripadnike Črne roke. V
                     svojem delu Pod Mežakljo in Karavankami so se uprli piše: »Novoustanovljene
                     edinice VOS-a so se spoprijele s tem novim sovražnikom (z »raznimi izmečki Črne
                     roke«) in le njihova zasluga je, da je Črna roka morala s svojimi akcijami
                     prenehati. Nekaj najvažnejših kot Franc Planinc, Rudolf Planinšek, Viktor
                     Trojar, Ivan Petkoš, Janez Vidic, Tone Demšar je bilo kmalu likvidiranih,
                     ostali pa so iz strahu prenehali s svojim delovanjem.« </p>
                  <p>Pod tem odstavkom na strani 130 pa je navedena z drobnim tiskom malomarna
                     opomba: »Razen z omenjenimi, pa so partizani obračunali še z naslednjimi: Franc
                     Bertoncelj, Robert Saše, Arneš, Karel Valentar, Lado Sitar, Rudolf Caf, Mirko
                     Koritnik, Viktor Čepon, Janez Vidic, Janez Hrovat, Gottlieb Hartlieb, Tone
                     Lipovec, Velikonja, Weisbach, Stanko Robič, Dakskobler, Matko Kovačiček, Anka
                     Kovačiček, Ana Košir, Nikola Ravnik, Ivan Langus, Ana Langus, Štefan Brelih,
                     Silva Smolej, Ludvik Ravnik in še nekateri.« Kar tako, meni nič, tebi nič, so
                     obračunali z ljudmi, za katere se Konoblju niti ne zdi vredno, da bi jih vse
                     izpisal z imeni in priimki ali da bi nekatere od njihovih priimkov vsaj
                     pravilno napisal. </p>
                  <p>Z velikim upanjem sem vzela v roke knjigo Ivana Križnarja Jeseniško okrožje med
                     nacistično okupacijo in narodnoosvobodilnim bojem, Ljubljana 2000 (čeprav že
                     naslov sam zamolči revolucijo). V uvodu jeseniški župan Boris Bregant univ.
                     dipl. ing. str. in sin medvojne aktivistke zagotovi, da je »s pričujočo izdajo
                     končno dobila svojo izpolnitev dolgo prisotna želja borcev in aktivistov
                     jeseniškega okrožja, da se pripravi celovit pregled delovanja pred, med in
                     takoj po zaključku druge svetovne vojne.« Ali bom torej tukaj izvedela kaj več
                     o ‘justifikaciji’ vsaj Ludvika Ravnika, Ivana Petkoša, Franca Bertonclja in
                     Petra Arneža? Vse o njih in mnogih drugih ‘justificiranih’ je strnjeno v enem
                     samem odstavku na straneh 239 in 240: </p>
                  <p>»Ker so nekateri vosovci pretiravali z neutemeljenim sumničenjem ljudi, da
                     sodelujejo z okupatorjem, je slovensko vodstvo NOB leta 1943 v svojih navodilih
                     opozarjalo, da mora biti vsaka usmrtitev utemeljena in krivda dokazana. Avgusta
                     1943 je izšel pravilnik o organiziranju in poslovanju brigadnih sodišč,
                     dopolnili pa so ga novembra 1943 in januarja 1944, aprila 1944 pa določila
                     združili v Uredbo o vojaškem kazenskem sodstvu. Po ukinitvi VOS konec februarja
                     1944, v jeseniškem okrožju pa aprila, je bila odločitev o smrtni kazni
                     sodelavcev okupatorja prepuščena sodiščem, v katerih so bili tudi pravniki.«
                     Brezsramna in žaljiva navedba, ki ne potrebuje komentarja. </p>
                  <p>Več kot pol stoletja po uvedbi sodišč, v katerih so tudi danes pravniki, hčerka
                     umorjenega Ivana Petkoša, gospa Vida Pfajfar sprejme od današnje Komisije za
                     izvajanje zakona o popravi krivic pri Vladi republike Slovenije (v kateri so
                     tudi pravniki) žaljivo pojasnilo: »Glede usmrtitve vašega očeta med vojno pa
                     tudi zakon o žrtvah vojnega nasilja določa, da so žrtve vojnega nasilja tisti,
                     ki so bili v vojni izpostavljeni nasilnim dejanjem ali prisilnim ukrepom
                     okupatorja, agresorja ali njunih sodelavcev; žrtev vojnega nasilja je tudi
                     otrok, katerega starš je bil ubit zaradi sodelovanja z NOB ali je izgubil
                     življenje v okoliščinah za priznanje statusa žrtve vojnega nasilja, ne pa tudi
                     tisti otrok, katerega starš (oče ali mati ali oba) je bil usmrčen s strani
                     partizanov, kot je bilo v vašem primeru. S spoštovanjem, ta in ta.«</p>

                  <figure>
                     <graphic url="slike_z_49/z_49_25.png"/>
                     <head>Ivan Petkoš (desno) s hčerko <name type="author"/></head>
                  </figure>
                  <p>Ali nismo še vedno v obdobju revolucionarnega prava in duha? </p>
                  <p>Kdo je bil morilec njenega moža tudi demokratična država Slovenija še ni
                     raziskala. Po nekaterih okoliščinah povzema, da bi to utegnil biti Mirko
                     Rogelj. Po njem nosi ime ulica, po kateri veliko Jeseničanov hodi v cerkev.</p>
               </div>
            </div>
         </div>
         <div type="div1">
            <head>Zdrava bodi, moja domovina </head>
            <div>
               <head>Vas, ki se ni nikoli predala</head>
               <docAuthor>Jože Kočar, </docAuthor>
               <docAuthor>Tine Velikonja</docAuthor>
               <div type="div3">
                  <head>Tine Velikonja:<lb/>Boj ne bije svetlo orožje </head>
                  <p>Da je morala biti Hotedršica med 2. svetovno vojno nekaj posebnega, se mi je
                     posvetilo pred leti, ko sem bil na obisku v deželi desetega brata. Bilo je v
                     Sušici ali Trebežu pri Muljavi. Gospodinja je pripovedovala, kako so morali v
                     njihovi vasi prve dni oktobra 1944 gostiti celo brigado. Ni se spomnila katero,
                     tega izvečine niso vedeli niti partizani sami, saj vemo, kako hitro so
                     menjavali vodstava. Odpravljali so se nad Hotedršico in razlagali, da imajo tam
                     veliko kave, eden od vojakov ji je celo obljubil zavitek. Čez nekaj dni so se
                     vrnili, vasi niso osvojili, kavo pa prinesli. Vse da je šlo narobe. Predvsem
                     megla, zraven pa je Primorcem razneslo obe havbici. Niso skrivali, da jim boj
                     ne diši. Akcija je bila zanje nesmiselna, saj je bilo že vse odločeno. Še nekaj
                     mesecev bodo morali potrpeti, pa jim bo zmaga padla v roke kot zrela hruška. </p>
                  <p>Hotedršica je velika vas, saj živi v njej petsto ljudi. Leži v dolini, skozi
                     katero pelje cesta iz Logatca v Idrijo. Hotenjcem se zdi za malo, da nihče ne
                     ve zanje. Še najbolj znani so bili med dvema vojnama, ko je bil takoj za vasjo
                     mejni prehod med Jugoslavijo in Italijo. O cesti Kalce-Hrušica nas pozimi
                     obveščajo vsak dan, kako je zaprta ali spet odprta; cesta med Godovičem in
                     Colom je ob prvi snežinki prepovedana za tovornjake, Hotenjci pa niso krivi, da
                     njihova magistrala nima klancev in jo pozimi ob še takem sneženju sproti
                     pometejo. Zadeva, ki dobro deluje, ne zaide v javna glasila. K fari spada tudi
                     Novi Svet, »razloženo naselje samotnih kmetij na gozdnih jasah Hotenjskega
                     podolja pod visoko kraško planoto Hrušico. V okolici prevladuje močno zakrasel
                     in gozdnat vrtačasti svet s številnimi manjšimi jamami in brezni« (Krajevni
                     leksikon Slovenije). </p>
                  <p>Vas ni videti take vrste, da bi bila pripravna za obrambo, daleč od samostana
                     na Monte Cassinu ali Alcazarja v Toledu, tudi od Zafare pri Žužemberku,
                     Šentjošta nad Horjulom ali Rovt. Ravno narobe. V dolini leži, na vzhodu jo
                     obdajajo zadnji jeziki Polhograjskega hribovja: Ivančev grič, Martinčev hrib,
                     Rebenice, Jurčkov hrib, Mihelčičev hrib, Ravnik s Sv. Barbaro, zahodno pa Babne
                     laze kot zaključek Javornika. Grčarice v drugi izdaji. Kljub temu pa je vas s
                     sto branilci odbila najmanj šest hudih napadov. Pri dveh od njih je bila
                     partizanska premoč neizmerna. Ti so napadali vedno na isti način, po svoje
                     preprost, ki pa se je, denimo, obnesel 1. septembra 1944 v Črnem Vrhu nad
                     Idrijo: postavili so močne zapore na cestnih dostopih do vasi, ki so jo
                     nameravali napasti, za začetek uprizorili topovsko in minometno kanonado,
                     požgali hiše zunaj obroča, zaključili pa z juriši. Ravno pri zadnjih je
                     škripalo. Le kdo bi nosil glavo v torbi, če ni treba. Kako se je hotenjskim
                     branilcem posrečilo, da so jih vsakokrat odbili, boste izvedeli v nadaljevanju.
                     Res so bili izjemno dobro oboroženi. Orožja so si nabrali v kasarnah v Črnem
                     Vrhu in v Godoviču. Jože Kočar nam bo povedal svojo zgodbo. Ko je prišel na
                     postojanko na Ravniku, ga je najbolj čudilo, da ni bilo treba paziti na
                     strelivo. Strojnic so imeli toliko, da pri streljanju z njimi niso menjavali
                     cevi. Kadar so se pregrele, so enostavno vzeli drugo orožje. Poleg tega je bila
                     vas za tiste čase dobro zavarovana z žično ograjo in strelskimi mesti, pravimi
                     bunkerji, vkopanimi v skalo ali zemljo, pokritimi s hlodi in debelo plastjo
                     zemlje. Obranili so se, čeprav ni nihče prišel na pomoč, ne domobranci iz
                     Logatca ali Rovt, še manj Nemci iz Godoviča, čeprav so bili komaj dobro uro
                     hoda narazen. Odločali so sami, njihova hrabrost, fizična vzdržljivost in
                     motiviranost. Nazadnje tudi zavest, da ne branijo samo življenj in imetja
                     svojcev in vse vasi, ampak tudi lastno. V boju jih je padlo le nekaj, kar
                     sedemdeset pa je bilo žrtev povojnih pobojev. Njim je posvečena naša zgodba,
                     pri kateri se ponavlja stara resnica: Boj ne bije svetlo orožje, ampak srce
                     junaka! </p>
               </div>
               <div type="div3">
                  <head>Vas sumljivega slovesa</head>
                  <p>Veliko Hotenjcev se je v stari Jugoslaviji ukvarjalo s tihotapstvom, zlasti v
                     Novem Svetu. Njihove poti so segale prav do Trsta. Čez državno mejo so romale v
                     Italijo črede živine, zlasti konj, nazaj pa drugačna roba, tudi kava in
                     sladkor. Odtod slava kave iz Hotedršice. Kako trdne so bile povezave, pove
                     podatek, da si je med vojno kar nekaj hotenjskih domobrancev na lastno pest
                     priskrbelo brzostrelke in strelivo v Trstu. </p>
                  <p>O vasi in dogodkih med vojno piše na stotih straneh knjižica Revolucija v
                     Hotedršici (Siena Blažič, Buenos Aires 1976, založil Filip Žakelj). Siena
                     Blažič je psevdonim nekdanjega hotenjskega domobranca Franca Groma,
                     Gregorčkovega. Ostal je živ, v tujini postal duhovnik in župnikoval po
                     Argentini. Knjigi se vidi, da je napisana iz prve roke, vendar od bralca
                     zahteva, da kraj pozna. Vaška kronika, ki me spominja na Giovannija Vergo in
                     njegove Malavoglieve. Polno imen in priimkov, hišnih in drugih nazivov; France
                     Vavken je Popit, France Popit pa Županč in podobno. Večina se pišejo Nagode,
                     Rupnik ali Petkovšek, krščeni pa so za Jožete, Janeze ali Francete. Gladko se
                     bere. Zaradi neustreznega papirja fotografije niso ostre, kar je huda škoda,
                     saj ni znano, ali so se originali ohranili. No, eden se je že, skupinski
                     posnetek hotenjskih domobrancev (str. 42). Potrudili smo se, da smo izvedeli za
                     večino imen. Dogodki niso pisani po vrsti, manjkajo datumi, skratka, ne bi ji
                     smeli reči zgodovinska knjiga. Boji so prikazani površno in lahkotno. Za zgled
                     bi omenil 7. oktober 1944. Napadal je celotni deveti korpus in je šlo branilcem
                     hudo za nohte, iz Gromove zgodbe pa dobimo vtis, da je šlo za vsakodnevno
                     prasko. Skratka, dragocena vaška kronika, malo za šalo, malo za res. Ob vsakem
                     branju mi je bila bolj všeč. </p>
                  <p>Iz Revolucije v Hotedršici je razvidno, da je prišlo kmalu po okupaciji do
                     povezave med italijansko vojsko in zastopniki OF, žrtev njihovih kupčij pa so
                     postali domači ljudje. Kot prvi so šli v partizane hotenjski tihotapci.
                     Pričakovali so dober plen in upali, da bo vojne hitro konec. Ker se to ni
                     zgodilo, jih je večina presedlala na drugo stran. Samo dve možnosti so jim
                     namreč preostale, v internacijo ali v belo gardo. Zato so v jeseni 1942
                     ustanovili vaško stražo. V nasprotju od Šentjošta so vanjo vstopili tudi
                     najslabši. Nekdanji tihotapci se starih zvez s partizani niso znebili. Spopadi,
                     ki so jih imeli z nasprotniki, so bili večkrat navidezni, samo da bi opravičili
                     porabo streliva, ki so ga dajali partizanom. So pa 18. marca 1943 pod
                     poveljstvom kapetana Vidmarja z Rovtarji in drugimi sodelovali pri uspešnem
                     uničenju Dolomitskega odreda. Vaško stražo so poleti 1943 razpustili. Zamenjala
                     jo je savojska vojska.</p>
                  <p>Če bi napisal vse, kar se je v pol leta povpraševanja in obiskovanja nabralo,
                     bi bilo za debelo knjigo. Za zgled, kako se da o nečem na široko razpisati,
                     objavljam pripovedovanje Marije Rupnik, kako so iskali grob njenega očeta. V
                     njej nastopa v večjih ali manjših vlogah tudi nekaj hotenjskih terencev in
                     likvidatorjev. Opisana je tudi zgodba o zrušenem angleškem bombniku, povezana s
                     smrtjo hrabrega hotenjskega domobranca, pa zadrega s »sovražno literaturo« in
                     drugo. Sam bom napade na vas opisal na kratko, moja kronika se začne z
                     ustanovitvijo postojanke 23. novembra 1943, končuje pa 5. maja 1944, ko so na
                     Orlovem Vrhu pokopali Tineta Zelenca. Drugo boste boste izvedeli iz spominov
                     Jožeta Kočarja, nekdanjega branilca vasi. Na koncu naše zgodbe je postavitev
                     križa ob breznu v Zagori, v katerega je bil med vojno vržen Štefan Menart.
                     Blagoslovljen je bil v četrtek 14. novembra 2002.</p>
               </div>
               <div type="div3">
                  <head>To noč je pogorelo grahovo, vi pa v hotedršico!</head>
                  <p>Kot opisuje Franc Grom, sta v Hotedršici po italijanski kapitulaciji 8.
                     septembra 1943 sledila dobra dva meseca brezvladja. Partizani so počeli, kar
                     jim je padlo na um, niso pa uganjali takega terorja, kot so ga drugod in ki je
                     bil marsikje odločilni razlog za obrambo. Nemci so hoteli imeti cesto proti
                     Idriji prosto, zanimal jih je rudnik, za ljudi jim ni bilo mar. Potem so
                     partizani razglasili splošno mobilizacijo. Fantje in možje so se pred njo
                     umaknili v Rovte, Logatec ali na Staro Vrhniko. Po jesenski nemški ofenzivi se
                     jih je nabralo za celo četo. Sklenili so, da bodo branili domačo vas. </p>
                  <p>Hotenjci so se zavedali, da se jim zna pripetiti nekaj takega, kar so partizani
                     zakuhali Golčanom, katerih vas je bila ravno tako velika kot njihova. Zgodilo
                     se je teden dni po kapitulaciji Italije sredi septembra 1943. Tovornjak z
                     nemškimi vojaki, morda sta bila dva, se je iz Logatca peljal v Idrijo. Ko so se
                     vračali, so se ustavili v Godoviču pred šolo, pogovarjali so se z učiteljico,
                     ko je počilo. Partizani, zvečine pravkar mobilizirani, so bili skriti po hišah.
                     Že po prvih strelih je bilo nekaj Nemcev mrtvih, nekaj ranjenih. Čez teden dni,
                     22. septembra 1943, je prišla v vas kazenska enota nemških vojakov.
                     Sistematično so požgali večino hiš v vasi. Pustili so samo dve ali tri, ki so
                     jih potrebovali zase. Posadka, ki je ostala, ni štela več kot trideset mož.
                     Tudi njih so partizani napadali, vendar samo za kamuflažo, da ne bi rekli, da
                     se spravljajo samo na bele. Pisali smo že o tem, da niso partizani po uničenju
                     domobranske postojanke v Črnem Vrhu niti enkrat napadli nemških policistov, ki
                     so prišli v vas. Tretji razlog za ustanovitev postojanke v Hotedršici je bil
                     praktičen: s tem je dobila status vzdrževane vasi in imela pravico do redne
                     oskrbe. </p>

                  <figure>
                     <graphic url="slike_z_49/z_49_26.png"/>
                     <head>Fotografija z Jurčkovega hriba <name type="author"/></head>
                  </figure>
                  <p>Obljubljali so neuspeh. Dvajsetim Hotenjcem s postojanke na Stari Vrhniki niso
                     dovolili domov. Zato so kar pobegnili. Ko so se 23. novembra 1943 peljali na
                     vozu skozi Logatec, jih je prestregel tamkajšnji poveljnik Fortuna in jih
                     posvaril: »To noč je pogorelo Grahovo, vi pa v Hotedršico!« Tudi rovtarski
                     domobranci so bili nezaupljivi: »Dati orožje v Hotedršico pomeni izročiti ga
                     partizanom!« </p>
                  <p>Če ne bi bilo angleške prevare in vračanja iz Vetrinja, bi smeli reči, da sta
                     bili hotenjska postojanka in njena posadka rojeni pod srečno zvezdo. Domobranci
                     niso ubili niti enega civilista, partizani samo Štefana Menarta, o katerem bomo
                     še pisali. Za poveljnika so pridobili Jakoba Bajca iz Novega Sveta. Poiskali so
                     ga v Ljubljani, kjer je bil zaposlen, star 42 let, ravno pravšen za poveljnika,
                     starojugoslovanski rezervni oficir. Grom ga je cenil kot dobrega poveljnika, ki
                     pa je bil po njegovem premalo bojevit. Jakob Bajc se je izkazal za enega
                     najbolj sposobnih domobranskih poveljnikov. Bil je podobnega kova kot Vuk
                     Rupnik, Lojze Bastič in Božo Berlot. Ker je v letih 1936-1939 sodeloval pri
                     gradnji Rupnikove linije, je vedel, kakšna mora biti dobra obramba. Ko so
                     utrjevali postojanko v Črnem Vrhu, njegovih nasvetov niso upoštevali in
                     lahkomiselnost drago plačali: naj ustanovijo pomožno postojanko na sedlu proti
                     Colu, nobenih žičnih ovir med hišami in ne bunkerjev v bližini skednjev ali
                     kozolcev! V Gromovi knjigi tudi izvemo, kakšen je bil kot človek: »Osebno je
                     bil zglednega obnašanja. Nikoli ni zahteval zase druge hrane, kot so jo imeli
                     domobranci. Zadovoljen je bil s tisto. V gostilno in hiše ni zahajal (str.
                     66).« Ni jasno, zakaj so ga nekaj mesecev pred koncem vojne zamenjali. Postal
                     je poveljnik čete, ki je obvladovala Barje od Notranjih Goric do Podpeči, bil
                     vrnjen iz Vetrinja in izginil na Teharjah. </p>
                  <p>Naštevanje in opisovanje bojev je dolgočasna zadeva in vas s tem nebi mučil.
                     Rad bi vam za Hotedršico prepustil v branje kroniko Gradnikove brigade (Stanko
                     Petelin, Nova Gorica 1966, Knjižnica NOV in POS 7), če bi bila vsaj malo
                     verodostojna. Bereš, bereš in se čudiš. Denimo – ocene žrtev posameznih
                     spopadov. Zase že veš, koliko si plačal, težko pa za nasprotnika. Predvsem
                     moraš biti previden, če so tvoji delovali samo od daleč in se naselju ali
                     postojanki samo približali. Kljub temu ve Petelin za vsakega ranjenega ali
                     mrtvega na nasprotnikovi strani. Potem pa mu pri opisu napada na Črni Vrh nad
                     Idrijo, kjer je imel zares priložnost, da bi nam postregel z verodostojno
                     statistiko, jezik otrpne. Ranjeni domobranci so izginili, 84 jih je padlo, 38
                     je bilo ujetih, 21 pa naj bi jih ušlo. Pa paranoja o izdajstvu. Vedno naj bi se
                     dogajalo. Po partizanskem sklepanju naključno srečanje nasprotnih vojakov ni
                     možno. Ali pa so govorili o izdaji, ko so o partizanski zasedbi vasi ali taboru
                     v njeni bližini čivkali že vrabci. Sto ljudi ne more dolgo živeti v naselju ali
                     njegovi bližini neopaženih. Prej ali slej se izve zanje, zlasti pozimi. Denimo
                     Pohorski bataljon: prav vsake sledi v snegu ni mogoče zabrisati. Vojaki morajo
                     jesti in piti ter opravljati druge vsakdanje potrebe. Tega ni mogoče skriti.
                     Lahkomiselnost, nepazljivost ali malomarnost v partizanskih vrstah so plačevali
                     »izdajalci«. Spomnil bi vas na Javornik, 23. decembra 1943, Cerkno, 28.
                     januarja 1944 in Javorovico, 16. marca 1944. Na razpolago so bile vendar dobre
                     specialke, na katerih so bile zarisane tudi najmanjše poti, vse dobro shojene,
                     drugače kot današnje dni. Domobranci so pa itak bili domačini, pri Nemcih in
                     Italijanih le včasih najeti vodiči. </p>

                  <figure>
                     <graphic url="slike_z_49/z_49_27.png"/>
                     <head>Skupinska fotografija, na katerih so pretežno hotenjski dpmobranci, nekaj
                        jih je iz Rovt, Logatca, Podkraja in Godoviča. Posneta je bila pred
                        Prosvetnim domom v Hotedršici poleti 1944 leta. Pripravljali so se na
                        sprejem generala Rupnika.<lb/> Sprednja vrsta, sedeči z leve v desno: 1 –
                        Ivan Turk (Turkov Johan), 1911-1945; 2 – Ciril Brus, 1928-1945, 3 – Franc
                        Korče, Novi Svet, ostal živ; 4 – Vinko Menart, 1923-1945, Vrbančkov; 5 –
                        Janez (Ivan) Reven, roj. 1925; 6 – neznan; 7 – Ivan Trpin (Janez),
                        Balantinov, 1924-1945; 8 – Janez Nagode, Kožarjev, 1905-1945; 9 – Franc
                        Kogovšek iz Rovt, oficir, ostal živ; 10 – Jakob Bajc iz Novega Sveta,
                        nadporočnik, poveljnik, 1901-1945; 11 – Jože Turk, Hotenjske Žibrše,
                        narednik, intendant, 1905-1945; 12 – Viktor Rozman, podnarednik, poveljnik
                        voda na Ravniku, ostal živ; 13 – Leopold Tomažin, Novi Svet, ostal živ; 14 –
                        Stanko Vavken (Štalarjev Stane), Rovtarske Žibrše, 1926-1945; 15 – Karel
                        Trpin, Slanovcev, 1923-1945; 16 – neznan; 17 – neznan; 18 – Ivan (Janez)
                        Nagode, Malnarjev Ivo, 1919-1945; 19 – neznan; 20 – Slavko Petkovšek,
                        Habjanov, 1926-1945; 21 – Jakob Nagode, Kožarjev Jaka, 1908-1945<lb/>
                        Srednja vrsta, stojijo v sredini med prvo vrsto, ki sedi in zadnjo, ki tudi
                        stoji, z leve: 1 – Marjan »Podlipnik«, morda doma iz Podlipe, usoda neznana;
                        2 – Pavle Kunc (Jenko) iz Kota v Logaških Žibršah, ostal živ; 3 – Franc
                        Petrovčič, Mežnarjev Francelj, 1921-1945; 4 – Jože Rupnik, Zoharjev Jože,
                        preživel; 5 – neznan; 6 – neznan; 7 – Slavko (Slavc) Petrovčič, Mežnarjev,
                        1923-1945; 8 – Feliks Trpin, Slanovcev, ostal živ; 9 – Alojz Nagode,
                        Kožarjev Lojz, bolničar, 1907-1945; 10 – Andrej Nagode iz Ravnika,
                        Vrbanovcev, ostal živ; 11 – neznan, verjetno doma iz Godoviča; 12 – neznan;
                        13 – Jože (Johan) Rudolf, 1905-1945, ubit pri bombardiranju; 14 – neznan; 15
                        – Jože Gruden, 1926-1945, smrtno ranjen 27. 3. 1945 pri bombardiranju; 16 –
                        Jože Možina, ostal živ; 17 – Alojz Rudolf, Jernačev; 18 – neznan; 19 – Jože,
                        doma iz Veharš; 20 – neznan; 21 – Jakob Nagode, 1909-1945; 22 – Leopold
                        Petkovšek, Cesta, ostal živ; 23 – Jože Leskovec, Javorničkov iz Podkraja,
                        ostal živ; 24 – Dolfi Menart iz Novega Sveta, 1926-1945; 25 – Joža Nagode,
                        Češirkov Jože iz Žiberš, ostal živ; 26 – neznan; 27 – Janez Skvarča iz
                        Ravnika, Cahej; 28 – Janez iz Koža; 29 – Karol Brus 1925-1945; 30 – Jože
                        Menart , Vrbančkov, Novi Svet, 1904-1945; 31 – ni znano; 33 – Jožef Možina,
                        ostal živ; 34 – Ivan Petkovšek, Homovčkov, Logaške Žibrše<lb/> Zadnja vrsta,
                        vsi stojijo: 1 – Slavko (Alojz) Reven, 1922-1945; Lado Brenčič, 1924-1945; 3
                        – Jože Rudolf, 1927-1945; 4 – Nagode, Malnarjev, +1945; 5 – Tone Trpin,
                        ostal živ; 6 – neznan; 7 – Stane (Stanko) Brus, Jožkov, 1924-1945; 8 – Johan
                        Rudolf, 1911-1945; 9 – neznan; 10 – neznan; 11 – Vinko Brus, 1911-1945; 12 –
                        Stanko Rupnik, Strojarjev iz Koša, 1024-1945; 13 – neznan; 14 – Ivan (Janez)
                        Petrovčič, Vrbančkov z Loga, 1913-1945; 15 – Ivan Penko, trgovec, +1945; 16
                        – Jože Petkovšek, Habjanov, 1925-1945; 17 – Janez Rupnik, Dolinarjev, Novi
                        Svet, 1904-1945; 18 – Anton Petkovšek, ostal živ; 19 – Franc Rupnik s Koša,
                        1912-1945; 20 – Janez Bogataj, Gostenčkov, 1913-1945; 21 – neznan; 22 –
                        neznan; 23 – neznan; 24 – Jože Nagode, podoficir na Ravniku, ostal živ; 25 –
                        Alojz Rupnik, Korenov, Žibrše, 1909-1045; 26 – neznan; 27 – Alojz Rupnik,
                        Novi Svet, 1910-1945; 28 – neznan; 29 – neznan; 30 – neznan; 31 – Franc
                        Bajc, Podkraj, ostal živ; 32 – neznan; 33 – Rado Reven ?; 34 – Miroslav
                        Srebot, Podkraj, ostal živ; 35 – neznan; 36 – Franc Rudolf, 1928-1945; 37 –
                        Slavko Trpin, 1928-1945; 38 – Čar, Godovič; 39 – neznan <name type="author"
                        /></head>
                  </figure>
                  <p>Ob prvem napadu, uprizorili so ga partizani Gradnikove brigade, ki so imeli
                     Hotedršico na piki tudi kasneje, so bili branilci dobro oboroženi, pa slabo
                     zavarovani. Zgodilo se je 12. decembra 1943 ob 11 uri ponoči, v nekaj urah je
                     bil napad odbit, partizani so se pred svitom umaknili. Petelin piše v svoji
                     kroniki, kako je umikajoča se brigada »na cesti proti Godoviču in Logatcu do
                     nog potolkla sovražnikovi koloni, ki sta ponoči krenili v pomoč napadeni
                     posadki (Petelin, str. 164)«. Pri tem naj bi imeli »Nemci in domobranci med
                     Logatcem in Hotedršico šestdeset mrtvih (str. 165)«! Nihče ni takrat hitel
                     Hotedršici na pomoč!</p>
                  <p>V kratkem je Gradnikova brigada doživela nedaleč od Hotedršice dva huda poraza
                     v spopadu z Nemci. Prvi je bil na Javorniku 23. decembra 1943, kjer je padlo,
                     zgorelo ali bilo pobitih 53 njenih partizanov, 11 je bilo ujetih in pri
                     Godoviču ustreljenih. Že nekaj časa je namreč na najvišji kmetiji na pobočju
                     Javornika, pri Skvarču, prezimoval 3. bataljon brigade. Pot do kraja sta jim v
                     tistem hladu nerada kazala dva domobranca, Brnčkova, pisala sta se Menart, doma
                     iz Godoviča. A obtožili so tri ženske s Črnovrške planote in jih zaradi tega
                     ubili. Njihovo zgodbo smo opisali v Zavezi (28, 28-35). Drugi poraz je bil 6.
                     januarja 1944 v Trebčah blizu Črnega Vrha, ko so partizani te brigade zašli v
                     nemško zasedo in jih je 36 padlo. </p>
                  <p>Za drugi napad Gradnikovcev na Hotedršico je poveljstvo brigade prejelo
                     povelje, »da 14. januarja ponoči napade in osvoji domobransko postojanko v
                     Hotedršici (Petelin, str. 172)«. Hotenjski domobranci so se nanj bolj temeljito
                     pripravili. Ožji del vasi so ogradili z žično oviro in v obroč vključili tudi
                     Martinčev hrib. Zunaj so ostali bližnji zaselki Log, Cajna, Koš, Na Mlinu in V
                     Gričih. Pripravili so deset strelnih mest, ki so imela lastnosti bunkerjev. Po
                     žico in železne drogove so šli z vozovi v Godovič. Začelo se je 14. januarja
                     1944 ob pol enajstih zvečer. Spopad od daleč se je razvlekel do četrte ure
                     zjutraj. Napadalci so spoznali, da ne bo nič in se umaknili. Res je takrat,
                     vendar samo takrat, prihitela na pomoč nemška patrulja iz Idrije. Petelin tudi
                     tukaj fantazira in citira, kako je bila posadka tik pred zavzetjem, ko so
                     »vdrli sovražnikovi tanki v vas«, na njih naj bi se bili pripeljali na pomoč
                     Nemci iz Idrije. Za ta napad izvemo, da so pustili partizani šest mrtvih, ki
                     jih je župnik Jožef Ferkulj spoštljivo pokopal. </p>
                  <p>Sledi žalostna zgodba o Francetu Bajcu, poveljnikovem sorodniku. Z vsem je bil
                     namazan. Opravljal je kurirske posle in se zato vozil z motorjem. Bilo je za
                     praznik sv. Antona Puščavnika, 17. januarja 1944. Vračal se je z Logatca po
                     glavni cesti, zadaj je imel naloženega Janka Logarja iz Gornjega Logatca. Ni
                     dvoma, da so imeli pri tem svoje prste domači terenci, ki so vedeli za njegove
                     vsakodnevne poti. Partizani so ju pričakali na enem od ovinkov, Logar je mrtev
                     padel z vozila in obležal na cesti, Bajc je bil tudi smrtno ranjen, vendar mu
                     je uspelo, da se je pripeljal v vas, tam pa omahnil. Čez nekaj ur je umrl.
                     Zanimivo je, da je domobransko poveljstvo poročalo o dogodku v dnevnem povelju,
                     saj je šlo za zgled, kako trdoživi so njegovi borci.</p>
                  <p>Branilci so se še bolj zavarovali, kot beremo v Gromovi knjigi: </p>
                  <p>»Po tem napadu smo se še bolj utrdili. Gnezda na položajih smo pokrili z
                     debelimi krclji in na te navalili velikih skal, nato pa nametali še zemljo in
                     položili ruše, da smo bili varni pred minami in topovskimi izstrelki.« </p>
                  <p>Žična ovira okrog vasi je bila vrhunec varovalne tehnike: osnova so bili
                     železni koli, skoraj dva metra visoki z dvema ali tremi klobasami, stranski
                     ustrezno krajši s po eno klobaso. Med seboj so bili prepleteni z bodečo žico,
                     ki je bila razpeta na vse strani, tako da je bila ovira široka štiri metre. </p>
                  <p>Tretji napad je bil 18. marca 1944, dan pred sv. Jožefom. Začel se je
                     navsezgodaj. Spet je bila zraven večina brigad 9. korpusa, napadala pa
                     Bazoviška brigada. Grom piše: »Komaj so utihnili zvonovi, ki so ob tri četrt na
                     šest zjutraj vabili k sv. maši, je padla prva mina na vas.« Napad se je
                     razvlekel na ves dan in mu ni bilo videti konca. Samo min naj bi priletelo
                     okrog 500. Vendar je podnevi še šlo, a kaj bo prinesla noč. Nehote so jih
                     rešili napadalci. Mongoli, ki so nekaj tednov prej prebegnili k partizanom, naj
                     bi bili tisti, ki so začeli požigati hiše zunaj žične ovire in s tem
                     razsvetlili obrambno črto. Kako so to počeli, bomo opisali posebej. Požar se je
                     začel nenadzorovano širiti tudi znotraj žične ograje. Domobranci so vključili
                     gasilsko brizgalno. Njen zvok je bil podoben hrupu tovornjakov. Zato je štab
                     brigade, ki je čakal v zaledju, ukazal umik. Branilcem ni nihče prišel na
                     pomoč, ne med napadom ne kasneje. Zdravko Klanjšček v svoji knjigi (Pregled
                     narodnoosvobodilne vojne 1941-1945, Knjižnica NOV in POS 54, Ljubljana, 1889,
                     str. 235) omenja, da napadi tiste dni, pri tem misli na Godovič, Hotedršico in
                     Spodnjo Idrijo, niso uspeli, »ker so se sovražnikove posredovalne kolone
                     prebile skozi zaščitne položaje in okrepile posadke«. Petelin pa piše, kako je
                     po partizanskem umiku »prišlo z Vrhnike in Logatca kakih sto domobrancev, ki so
                     prinesli municijo za minomete, zvečer pa se vrnili nazaj v svoje postojanke
                     (str. 203)«. Res pa je na ovirah ostalo štirinajst partizanov. Spet je bil
                     župnik Jožef Ferkulj tisti, ki jih je krščansko pokopal. </p>
               </div>
               <div type="div3">
                  <head>Zrušeni zavezniški bombnik in nesrečna usoda Tineta Zelenca</head>
                  <p>Prizor, ki nam je iz zadnjih dveh let vojne najbolj živo ohranil v spominu, je
                     nebo, prekrito z jatami srebrnih ptic. Zavezniške leteče trdnjave so letele
                     3000 metrov visoko, bile dopoldne na poti proti severu in se popoldne vračale
                     na jug. O bombniku, ki se je za božič 1944. leta zrušil v Dragi pri Višnji
                     Gori, in o reševanju preživelih padalcev sem pisal v Zavezi (Slovenska
                     protikomunistična vojska in zavezniški letalci, št. 24, 28-34). </p>
                  <p>Za letalo, ki je padlo 25. februarja 1944 pri Logatcu, Grom piše (str. 45-46),
                     da na Veharšah, v resnici pa blizu Logatca.Vemo, da se je po tistem poškodoval
                     Tine Zelenc, Merlakov iz Hotedršice. V družini so bili furmani. Tinetov brat
                     Ivan se je naveličal trdega dela in se je pridružil tihotapcem. Napisal sem že,
                     kako so šli ti prvi v partizane. Večina se je hitro naveličala, Ivan pa je
                     ostal. Tine je bil med najbolj domiselnimi domobranci, pred domačim, to je
                     Merlakovim, svinjskim hlevom na južni strani vasi so zgradili bunker, ki mu je
                     poveljeval in bil glavni strojničar: posadka je štela šest do sedem vojakov,
                     prebivali so v hlevu, odkoder je vodil v strojniško gnezdo dober meter globok
                     jarek. Potem je 20. aprila 1944 v Novem Svetu razneslo bombo ali granato, ki jo
                     je hlapec prinesel od nekje. Tine je že čutil, da je bolan, zeblo ga je, nosil
                     je opornico za prst, pa vseeno šel pomagat. Bila je groza. Trije mrtvi in dve
                     umirajoči: gospodinja z raztrgnimi udi in oslepela dekla. Pomagal jih je
                     prepeljati v Prosvetni dom, kjer sta umrli. Kmalu potem je zbolel za
                     tetanusom.</p>
                  <p>Posredno torej domnevamo, da gre za naše letalo, zrušeno februarja istega leta.
                     Domačini so opazili, da izgublja višino, in videli iz njega skakati padalce.
                     Izginilo je za griči. Kmalu so izvedeli, da je padlo na tla v Krvavih jamah v
                     Logaških Žibršah. Domobranci so prvi prihiteli na kraj, med njimi tudi
                     hotenjski. Ti so vedeli povedati, da so drugi bolj iskali opremo in obleko
                     pilotov kot pa morebitno oborožitev. Hotenjski domobranci so vedeli, da hočejo
                     orožje. Pozornost jim je zbudil hitrostrelni topič. Zanj so našli v letalu
                     precej streliva. Prav Tine Zelenc si je najbolj prizadeval, da pridejo do
                     njega. S trmasto voljo je topič odmontiral. Z volmi so ga pripeljali na
                     postojanko. Imeli so ga v kovačiji pri Mraku in tam je Tine tisto pilil,
                     popravljal in prirejal. Kolesa zanj so dobili kar od voza. Vgradili so mehanski
                     sprožilec, kot ga imajo puške, saj so morali varčevati s strelivom in niso
                     mogli delati z rafali. Potem ga je imel Tine postavljenega za britofom in
                     streljal v pesek, da je preskusil, kako dela. Vzeli so mu ga in ga dali na
                     Mihovčev grič, kar je bilo po svoje prav. Pri tistem delu mu je stisnilo prst.
                     Poškodba ni bila videti resna. Dobil je opornico in pestovalko, potem pa na
                     lepem ni mogel odpreti ust. Na hlodih so ga peljali v Logatec, od tam pa v
                     Ljubljano. Zdravniki so ugotovili, da ima tetanus, po nekaj dneh je umrl.
                     Svojci ne verjamejo, da je šlo za naravni potek hude bolezni, ampak sumijo na
                     zdravniško zaroto. Tiste dni pred smrtjo je v telo ves počrnel. Kot smo že
                     omenili, je Zelenc na seznamu pokopanih na Orlovem vrhu na Ljubljanskem Gradu,
                     datum pokopa pa 5. maj 1944. Svojci so večkrat prišli na njegov grob, tudi po
                     vojni. Vedno bolj je bilo videti, da so se na pokopališču naselili vandali,
                     pojavil se je celo napis: »Tukaj ležijo švaboranski hudiči.« Kot je znano, so
                     leta 1946 spomladi posmrtne ostanke vojakov izkopali in odpeljali v neznano,
                     prostor pa zravnali z zemljo. </p>

                  <figure>
                     <graphic url="slike_z_49/z_49_28.png"/>
                     <head>Bunker pred Merlakovim svinjskim hlevom – od leve proti desni: Stanko
                        Rupnik iz Koša; Petkovšek Slavko, Habjanov Slavc; Dare Slabe iz Godoviča;
                        Tine Zelenc, Merlakov; Vrbančkov Vinko; Cene Štalarjev iz Žiberš; neznan,
                        morda Cene Kržišnik iz Godoviča; Milka Medved iz Godoviča; Ivan Menart,
                        Brnčkov iz Godoviča <name type="author"/></head>
                  </figure>
               </div>
               <div type="div3">
                  <head>Jože Kočar: Postojanka na Ravniku pri sv. Barbari</head>
                  <p>V 46. četo sem prišel v začetku julija 1944 iz 21. čete, ki je zasedala
                     postojanko Šmarje-Sap. Bil sem usposobljen za telefonista in signalista.
                     Poveljnik 46. čete v Hotedršici je bil nadporočnik Bajc, poveljnik voda na
                     Ravniku pa narednik ali podnarednik Viktor Rozman. Niti v Hotedršici niti na
                     Ravniku ni bilo nobenega Nemca. Sem tisti »deček Kalin, ki je bil signalist«,
                     kot me omenja Grom v svoji knjigi (str. 48). </p>
                  <p>Postojanka na Ravniku je bila ustanovljena teden dni pred mojim prihodom. Iz
                     Hotedršice so nanjo prestavili tako imenovani udarni vod, ki je štel okrog
                     trideset domobrancev. Utrdil se je pri cerkvi sv. Barbare. Izvečine so bili
                     mladi fantje iz Hotedršice in okolice, iz Podkraja, od Črnega Vrha in Godoviča.
                     Nekaterih se spomnim: Brus, Habjan, Kogovšek, Leskovec, Trpin iz Hotedršice,
                     Šemrl iz Lomov, ki je kasneje s še nekaterimi odšel k primorskim domobrancem v
                     15. četo v Črnem Vrhu, dva ali trije Nagodeti in starejši Skvarča z Ravnika,
                     Bajc in Širca iz Podkraja. Kuhar in skladiščnik je bil Bernik, doma nekje z
                     Gorenjskega, morda iz Škofje Loke ali Kranja. </p>
                  <p>Prva naloga je bilo utrjevanje. Posekali so vse drevje in grmovje po pobočju.
                     Nekako sredi hriba so krog in krog napeljali žično ograjo iz več pasov bodeče
                     žice. Prehoda sta bila dva: z južne strani po položnem pobočju za vozove in na
                     severni strani na stezi proti Mežnarjevi hiši za pešce. Ponoči sta bila prehoda
                     zaprta s premično bodečo žico. Obrambni bunkerji so bili štirje. Bili so
                     globoko vkopani v zemljo in prekriti z debelimi hlodi, nanje pa je bilo nasute
                     več kot pol metra zemlje. Med seboj so bili povezani s približno meter in pol
                     globokim strelskim jarkom, ki je tekel za obzidjem krog in krog cerkve.
                     Največji bunker je bil na zahodni strani ravnega dela, ki gleda proti cesti in
                     Novemu Svetu. Od obzidja pred zvonikom do bunkerja je bil izkopan povezovalni
                     jarek. Na južni strani zvonika pred lipo je bil večji zaklon za položaj
                     minometalca kalibra 81 mm. Podoben položaj je bil pred bunkerjem na vzhodni
                     strani. Tudi ta je bil kakih dvajset do trideset metrov od obzidja na položnem
                     grebenu, ki teče proti vasi. Druga dva bunkerja sta bila ob obzidju na južni in
                     severni strani cerkve nasproti stranskih vrat. Stranska vrata iz cerkve in
                     vhoda v bunker so bila zavarovana s hlodi, ki so bili prislonjeni nanju in
                     pokriti z zemljo. Ob obzidjih so bili drogovi za električne luči, ki so
                     osvetljevale prostor ob žičnih ovirah. Na postojanki smo imeli telefonsko
                     povezavo z Gornjim Logatcem in Hotedršico. Mislim, da je tekel telefon tudi
                     naprej proti Godoviču in Idriji. Imeli smo tudi redno signalno povezavo z
                     Vrhom-Sv. Trije kralji, z Veharšami in z Rakekom. Za signalizacijo smo
                     uporabljali italijanski mornariški heliograf, ob sončnem vremenu je deloval na
                     sončne žarke, ponoči pa na elektriko iz akumulatorja. </p>

                  <figure>
                     <graphic url="slike_z_49/z_49_29.png"/>
                     <head>Fotografija z Rupnikovo hčerko Mileno v sredini: Posneta pred pošto v
                        Hotedršici ob generalovem obisku vasi v jeseni 1944. Spredaj čepijo in
                        klečijo oficirji, prvi z leve poveljnik Jakob Bajc. V sredi sedi Milena, hči
                        generala Leona Rupnika <name type="author"/></head>
                  </figure>
                  <p>Posadka je bila nastanjena v cerkvi. Ležišča so bila na koru, v ladji je bila
                     narejena komora, lesena izba s pogradi in stropom. Nekateri so spali tudi v
                     zakristiji. Tam smo imeli zalogo hrane in streliva. V zvonik z orožjem nismo
                     šli, ker je bila okolica s tal dovolj pregledna. Nespametno bi bilo lesti vanj,
                     saj je bil preveč viden za nasprotnika. Pač pa so fantje po končanem napadu
                     navadno šli vanj pritrkavat. Bernik je kuhal pri Mežnarju, saj pri cerkvi ni
                     bilo vode. Z domačimi smo se dobro razumeli. Pri hiši sta bila oče, mati in
                     hčerka Pavla. Kruh in druga živila so nam vozili iz Hotedršice. V vasi na
                     Ravniku smo kupovali mleko, jajca, morda tudi krompir ali kakšne koline. Včasih
                     so fantje ustrelili kako divjad. Na splošno smo imeli dobro prehrano, saj je
                     bil Bernik zelo iznajdljiv. Posadka v Hotedršici je imela manjši tovornjak.
                     Obdali so ga z železnimi ploščami, da je bil na pol oklopljen. S njim smo šli
                     nekajkrat celo po vino v Vipavsko dolino. Seveda smo ga plačevali. Ne spominjam
                     se, da bi se kdo opijal. </p>
                  <p>Naša glavna naloga je bila varovati cesto med Hotedršico in Kalcami in s tem
                     preprečevati prehod partizanov iz Javornikov in Hrušice proti Žibršam in dalje
                     v Dolomite. Zato so fantje noč in dan stražili in opazovali okolico, čistili,
                     pregledovali in preizkušali orožje. Spominjam se, kako smo uperili minomet na
                     cestne serpentine na Hrušico in poslali nekaj min, da smo preizkusili, kam in
                     kako natančno letijo. Hodili smo tudi v patrulje proti Dolnjemu Novemu Svetu,
                     Grudnu, proti Logatcu in Žibršam. Osebno orožje, brzostrelke in pištole, so si
                     nekateri kupili kar sami prek Postojne in Trsta. Če je bilo delo doma na
                     kmetiji, so domačini oboroženi pomagali pri delih na polju ali pri hišah. </p>
                  <p>Pozimi 1944/45 smo dobili za partuljiranje nekaj parov vojaških smuči in bele
                     halje. Kadar je bilo ustrezno vreme, so bile prave smučarske tekme. Nekateri so
                     bili zelo spretni. Poleti smo se hodili kopat v Hotenjco, nad vasjo je bil
                     namreč jez, tako da je bilo vode kar dovolj. </p>
                  <p>Neke noči v poznem poletju leta 1944 so partizani napadli četnike pri Tumletu v
                     Žibršah. Z Ravnika se je zelo dobro videlo in slišalo streljanje. Zato je večja
                     skupina takoj odšla na pomoč. Vendar, ko smo prišli tja, napadalcev ni bilo
                     nikjer več. V hiši nas je pogostil kapetan Fortuna, ki je bil najprej pri
                     domobrancih v Logatcu ali na Vrhniki, nato včasih pri primorskih domobrancih na
                     Veharšah, včasih pa pri četnikih.</p>
                  <p>Občasno je bilo treba iti v večje akcije. Spominjam se, da smo bili okrog
                     malega šmarna, natančneje 9. in 10. septembra 1944, v veliki združeni akciji na
                     Loški dolini, kjer so imeli partizani v Nadlesku zasilno letališče za
                     pristajanje zavezniških transportnih letal. Dovažala so orožje in opremo,
                     odvažala pa ranjence. Naša skupina je varovala cesto iz Cerknice do Martinjaka
                     in se povzpela tudi precej visoko na Slivnico. Spominjam se, da je bila cesta
                     pri Marofu minirana in so jo inženirci očistili. Mogoče se je zgodilo
                     naslednjega dne. Neki civilist je od Martinjaka proti Cerknici na kmečkem vozu
                     peljal mimo nas na slami ležečega starejšega ranjenega partizana brez straže.
                     Vsi smo ga radovedno ogledovali in si mislili, da se kaj takega lahko pripeti
                     tudi nam. Nikomur ni prišlo niti na misel, da bi ranjencu kaj rekel ali mu kaj
                     slabega naredil. Voz ga je mirno odpeljal naprej proti Cerknici.</p>
                  <p>Spominjam se pohoda prek Godoviča proti Zadlogu do Črnega Vrha. Bilo je pozno
                     jeseni 1944, že po zavzetju postojanke v Črnem Vrhu. Padla je slana. Črni Vrh
                     je bil razrušen in požgan. Videti ni bilo nikogar, edino visoko pod vrhom Špika
                     se je oglasila puška. En sam strel. Raziskovat nismo šli, ker je bilo
                     previsoko. V Hotedršico smo se vrnili skozi Gornji Novi Svet. Drugi tak pohod
                     je bil na Javornik. Bilo je spomladi 1945 in že kopno. Obkolili smo osamljeno
                     hišo, a dobili v veži samo škatlico pištolskih nabojev, partizani pa so zadnji
                     hip zbežali.</p>
                  <p>Kasneje so naši fantje sodelovali pri velikonočni ofenzivi zadnji teden marca
                     1945 na Trnovski gozd. Zlasti hudi so bili boji za Sinji Vrh. Spominjam se
                     tudi, kako so partizani na velikonočno jutro med Godovičem in Črnim Vrhom
                     napadli domobranski tovornjak, ki se je vračal z Otlice. Štirje fantje so bili
                     takoj mrtvi, med njimi tudi bogoslovec Alfonz Malavašič iz Šentjošta, šest pa
                     ranjenih. </p>
                  <p>Zadnja akcija, pri kateri je sodeloval udarni vod iz Hotedršice, je bila konec
                     aprila v Loški dolini skupaj z Rupnikovim udarnim bataljonom. Ker se fantje
                     niso mogli vrniti domov, so se umikali skupno z rupnikovci čez Rakitno in skozi
                     Ljubljano. Dobili smo se šele v sredo, 9. maja, v Kranju že na poti proti
                     Koroški.</p>
                  <p>Četrti napad in moj prvi v tem kraju je bil v petek, 1. septembra 1944, ko so
                     partizani zavzemali Črni Vrh. Pri nas ni bil hud, saj je bil njegov namen
                     motiti posadko, da ne bi priskočila na pomoč. Spominjam se, da smo takoj
                     zjutraj telefonirali v Logatec, naj s težkimi topovi z oklopnega vlaka
                     streljajo proti Črnemu Vrhu. Poslali so samo dve granati, nato pa se topovi
                     niso več oglasili. </p>
                  <p>Resnejši je bil peti napad v soboto, 23. septembra 1944. Napadala je Kosovelova
                     brigada, ki je uporabljala 20-mm protiletalski top. Podobnega je imela tudi
                     naša posadka v Hotedršici, tistega iz zrušenega zavezniškega bombnika v
                     Žibršah, upravljal ga je Revnov Rado. Tako smo v meglenem jutranjem mraku z
                     Ravnika radovedno gledali verige svetlečih se krogel, ki so letele med vasjo in
                     robom gozda Babne laze zdaj z ene, zdaj z nasprotne strani. Vmes so regljale
                     strojnice. Do pravega juriša ni prišlo, ker je bil ogenj iz bunkerjev prehud.
                     Ravnik so otipavali bolj iz daljave. Zgodilo se je, da je krogla zadela zvon in
                     bron je zazvenel. Popoldne so se partizani umaknili in fantje na Ravniku so šli
                     v zvonik potrkavat.</p>
                  <p>Najhujše je bilo pri šestem napadu v soboto, 7. oktobra 1944. Sodeloval je
                     celoten deveti korpus s petimi brigadami in osmimi topovi različnih kalibrov.
                     Pri zavzetju Črnega Vrha so jih imeli samo pet. Za neposredni napad je bila
                     določena Bazoviška brigada. Zjutraj je bila gosta megla. Trojka, ki je z
                     Ravnika odšla skozi vas proti Vrbanovcu, je v megli trčila na bližajoče se
                     partizane in v kratkem streljanju je bil menda en partizan ranjen. Trojka se je
                     brez težav vrnila v postojanko. Na rob gozda Babne laze, kjer so bili položaji
                     partizanskih topov, je posadka z Ravnika izstrelila nekaj težkih min in naj bi
                     bil en njihov topničar ubit, dva pa ranjena. Položaje med Godovičem in
                     Hotedršico so obstreljevali s topovi tudi rovtarski domobranci. Končno sta se
                     partizanom pokvarili obe havbici kalibra 100 mm in pozno popoldne je bilo
                     napada konec. Že dopoldne so zasedli hrib na poti med Ravnikom in Logatcem.
                     Pobrali so precej telefonskega kabla in tako pretrgali telefonsko zvezo. Na
                     vrhu hriba so imeli težko strojnico in zelo dobrega strelca, saj je na razdalji
                     1000 metrov zgrešil komaj za nekaj centimetrov. Krogla je namreč preveč
                     korajžnemu domobrancu oprasnila vrat. Nekoliko je trpel omet, druge škode
                     Ravniku napad ni prizadejal in spet je sledilo potrkavanje.</p>
                  <p>Mene ni bilo v sami vasi in podrobneje ne vem, kako je bilo. Kasneje smo
                     izvedeli za podrobnosti. Kako je bilo mogoče, da je posadka, ki je štela manj
                     kot sto vojakov, uspela odbiti napad dvatisočglave vojske. Partizanska vojska
                     je bila zvečine slaba vojska. V kroniki Gradnikove brigade piše, koliko truda
                     so imeli s prisilno mobilizacijo (189-192). Ko je prišla brigada prve dni
                     februarja 1944 v Vipavsko dolino, je samo v prvem tednu mobilizirala 500 novih
                     borcev. Nabrali so si dve sorti vojakov. Prva so bili nekdanji vojaki v
                     italijanski vojski, stari mački, ki jim boj ni dišal in so jih morali naravnost
                     zbezati izza zapečka. Takole piše Petelin: »Zato ni bil redek primer, da so v
                     mnogih vaseh skojevke same pripeljali skrivače v najbližjo vojaško enoto, ali
                     pa povedale, kje jih je najti.« Druga skupina so bili mladi neizkušeni fantje.
                     Zato ni čudno, da so bili njihovi juriši na Hotedršico 18. marca 1944 tako
                     klavrni. Izvedeli smo tudi, kako so jih pošiljali v napad pri najbolj široko
                     zasnovanem napadu na vas 7. oktobra 1944. Prvi juriš ni uspel, drugi tudi ne,
                     pred tretjim pa je komandant zagrozil: »Če ne pridete noter, vam nazaj ni treba
                     hoditi!« Jakob Nagode, Merlakov, ve povedati, kaj je bilo tisto, kar je izbilo
                     sodu dno. O tem piše tudi Grom (65). Kasno popoldne se je kakih petnajst
                     najbolj srditih domobrancev pod Mihovčevim hribom v zavetju Plečnikovega zidu
                     prebilo skozi obroč in napadlo od zunaj. Napad v hrbet je povzročil preplah in
                     umik, saj je partizansko vodstvo ocenilo, da je prišla pomoč od drugod, kar se
                     ni zgodilo prvič. </p>
                  <p>Spominjam se, da je bilo kmalu po napadu, ko so privedli na Ravnik
                     Plešnarjevega Staneta, ki se je menda skrival nekje v grapi blizu doma. Bil je
                     v partizanski uniformi in nosil puško mavzerico, zato domnevam, da se je sam
                     predal domačinom. Po krajšem pogovoru na Ravniku so ga odvedli v Hotedršico in
                     naprej v Ljubljano. Kaj je bilo z njim kasneje, ne vem. Grom piše v svoji
                     knjigi (str. 87), da so ga po vojni ubili partizani.</p>
                  <p>Pa še tista z zasneženo cesto. Zgodilo se je januarja 1945, ko je zapadlo snega
                     pol metra in več. Vas je bila odrezana od sveta. Kmečki gospodarji so se
                     dogovorili, da je treba cesto splužiti. Nabrali so konje in sestavili vprego
                     petih parov. Ko so bili že blizu Kalc, so se pokazali partizani, pobrali konje
                     in jih odpeljali na Hrušico. Pravimo, bila je državljanska vojna, kjer so mrtvi
                     in ranjeni ter gorijo hiše, a za tisto krajo konj so Hotenjci rekli: »Kar je
                     preveč, je preveč!« </p>
                  <p>Kadar je bilo ugodno vreme, smo podnevi dopoldne gledali bele roje letečih
                     trdnjav, ki so visoko letele bombardirat Avstrijo in južno Nemčijo ter se
                     popoldne vračale. Ponoči pa so osamljena črna nizko leteča transportna letala
                     nosila opremo in orožje partizanom na Vojsko. Novembra ali decembra 1944 so
                     logaški domobranci v grapi med Ravnikom in Žibršami neke noči zakurili ognje v
                     dogovorjenem razporedu. Zavezniški avion je s padali odvrgel pošiljko, ki je
                     bila namenjena partizanom. V glavnem je bil plastični eksploziv zelene barve z
                     oznako Nobel 808. Dobro je gorel in za silvestrovo 1944/45 smo ga na veliko
                     zažigali kot pirotehnično zabavo.</p>
                  <p>Spomladi je prišel iz Ljubljane na Ravnik še en telefonist, Leon Finžgar. Menda
                     je bil doma iz Poljčan. V Ljubljani je prej obiskoval gimnazijo. Skupaj sva šla
                     v Vetrinje, od tam pa je bil on 31. maja odpeljan v Teharje, jaz pa v
                     Radovljico. Menda je preživel, a srečala se nisva več.</p>

                  <figure>
                     <graphic url="slike_z_49/z_49_30.png"/>
                     <head>Merlakovi: Sedijo ali stojijo pred klopjo od leve proti desni: stari
                        Merlak, v naročju drži Ludvika, Pepca, mama Jožefa Zelenc, por. Nagode z
                        Janezom v naročju; stara mama Micka in Jaka; zadaj stojijo: Tine Zelenc,
                        Ivanka Zelenc por. Trpin, Češirkova Francka iz Žiberš, Marička Zelenc por.
                        Hrovat <name type="author"/></head>
                  </figure>
                  <p>Poleti 1944 smo nekajkrat gledali, kako so Angloameričani bombardirali
                     borovniški viadukt. Enkrat podnevi z višine nekaj tisoč metrov, drugič ponoči,
                     ko so najprej spustili svetlobne rakete, ki so padale počasi in močno
                     osvetljevale teren. Pri nobenem od teh napadov bombe viaduktu niso napravile
                     posebne škode. Tretjič so ga bombardirali v nizkem letu in ga onesposobili za
                     promet. Nemci so potem speljali progo po daljšem ovinku. </p>
                  <p>Kasneje, leta 1945, smo skoraj vsak dan opazovali angloameriške lovce, ki so
                     zgodaj dopoldne zelo nizko leteli nad progo med Rakekom in Logatcem ter
                     streljali na vlake in lokomotive, če so jih opazili na poti. Nekoč je tak
                     dvotrupni lovec tipa Lightning letel tako nizko, da je zadel telegrafski drog
                     in se zrušil. Janez Grum piše v Zavezi (39, str. 92), da so 16. decembra 1944
                     odskočili trije ameriški letalci, veharški domobranci so jih skrili in nato
                     izročili četnikom. Jaz se tega dogodka ne spominjam, čeprav smo večkrat
                     obiskovali Veharše oziroma Mravljišče, kjer so imeli postojanko.</p>
                  <p>Marca 1945 so se začeli na domobranske postojanke partizanski letalski napadi,
                     ki so zelo motili red in slabili samozavest. Letala so bila obarvana črno in so
                     letela zelo nizko. Rekli smo jim Črne ptice. Klanjšček piše (str. 269), da so
                     februarja 1945 premestili na letališče Prkosi pri Zadru 352. Eskadriljo NOVJ.
                     Iz Zadra so letala že dosegla vso južno Slovenijo. Priletela so v dvojicah
                     okrog poldneva po dolini od Kalc. Z Ravnika smo jih videli v isti višini ali
                     celo od zgoraj navzdol. Bila so lovsko-bombniška enomotorna, oborožena s
                     štirimi raketami zrak-zemlja, razmeščenimi pod krili in topom ali strojnicami.
                     Nekajkrat so Hotedršico samo preletela, ker so šla napadat Idrijo. Nekega
                     lepega dne pa so sprožila rakete in strojnice že pred začetkom Hotedršice ter
                     naredila precej škode. Vas so samo hitro preletela in ni jih bilo več. Najhujše
                     je bilo, ker pred njimi ni bilo mogoče zavarovanje in tudi ne pravočasen
                     alarm.</p>
                  <p>Najhujši napad je bil na belo soboto 7. aprila 1945 ob enajstih dopoldne.
                     Doživel sem ga osebno na poti z Ravnika proti Hotedršici. Priletel je en sam
                     lovski bombnik. Pod krili je imel obešeni dve veliki, dobro vidni bombi, najbrž
                     200-kilogramski. Prvo je izpustil na sredo vasi. Padla je kakšen meter od
                     vogala domobranskega poveljstva v Boštenčkovi hiši in izkopala nekaj metrov
                     veliko jamo. Od enonadstropne kasarne je ostal samo kup opeke. Življenje so v
                     porušeni hiši izgubili trije domobranci: Jože Gruden, Grudnov, 1926, Albin
                     Gantar, 1926, Jože Rudolf, Bezenčkov, 1905. </p>
                  <p>Ker je letalo odvrglo samo eno bombo, ga je vidno vleklo postrani, tako da je
                     bilo nagnjeno. Obrnilo se je in letelo proti cerkvi sv. Barabare. Domnevam, da
                     je hotel pilot zrušiti tudi to, kaže pa, da ni upošteval, da je letalo
                     nagnjeno. Ko je bil vštric z njo, je spustil še drugo bombo. Padla je na njivo
                     na južnem pobočju hriba Sv. Barbare, kjer razen jame ni napravila nobene škode.
                     Od tedaj so se domobranci in vsi ljudje vsak dan zjutraj selili iz vasi na
                     prosto in se proti večeru vračali vanjo. Pri hiši št. 89 je bil ob drugem
                     napadu letal ubit še domobranec Jože Brus, 1906. To je povzročalo nered in
                     nemir. Vendar ne za dolgo. Bližali so se usodni majski dnevi in za 1. maj je
                     zapadel celo sneg. 4. maja se je dokaj prijazna ravniška zgodba zame končala.
                     Zaradi prodiranja 29. hercegovske divizije JA od Postojne proti Ljubljani smo
                     se morali brez strela umakniti. </p>
                  <p>Šele s 1. majem 1945 sem začel pisati dnevne zapiske, ki so se sicer na srečo
                     ohranili, a niso predmet sedanjega psianja. O tem pa ob drugi priliki. </p>
               </div>
               <div type="div3">
                  <head>V vojni se ne smemo bati uničevanja celih vasi!</head>
                  <p>Partizani se ognja niso branili, spomnimo se samo na Žvirče in Hinje, zlasti
                     ne, kadar so napadali: Suhor, Ajdovec, Grahovo, Črni Vrh nad Idrijo in drugo.
                     Pri prebiranju njihove literature pade zato v oči neverjetna taktika, ki jo
                     očitajo svojim nasprotnikom. Ti naj bi namreč začeli sami požigati hiše na
                     obrambni črti, kadar so se znašli v stiski. Na ta način naj bi si razsvetlili
                     prostor in si ustvarili ognjeni ščit. Te vere se kot slepci oprijemajo
                     partizansko usmerjeni oškodovanci v Črnem Vrhu nad Idrijo. Zahtevajo denar za
                     hiše in gospodarska poslopja, uničene ob napadu na vas 1. septembra 1944 in za
                     katere ni dvoma, da so jih požgali partizani. </p>

                  <figure>
                     <graphic url="slike_z_49/z_49_31.png"/>
                     <head>Župnik Jožef Ferkulj (1902-1991 Florida) <name type="author"/></head>
                  </figure>
                  <p>Ob napadu 18. marca 1944 so jih začeli požigati zvečer. V Košu je imel hišo in
                     mizarsko delavnico Tine Rupnik, Strojarjev. Bila je ena od petih hiš, ki so jih
                     požgali takrat. Sina Franceta že ni bilo več. V jeseni 1943 je bil mobiliziran
                     z drugimi v partizane in je čez nekaj tednov padel pri Kočevju, kjer je tudi
                     pokopan. Da imajo opravka z družino, ki ima padlega partizana, je bil za
                     partizane lanski sneg. Hčerke Pavle ni bilo doma. Očeta Tineta z ženo so
                     spodili iz hiše, prej pa nič povedali, kaj nameravajo storiti. Ničesar nista
                     smela vzeti s seboj. Nato so zakurili sredi hiše, mizarske delavnice in v
                     skednju. Zgodilo se je nekaj sto metrov zunaj varovalnega obroča, ko je bilo
                     boja skoraj konec. </p>
                  <p>Pet hiš je zgorelo tudi ob partizanskem napadu 7. oktobra 1944. Zanje piše
                     Klanjšček (str. 277), da »je posadka vendarle zdržala, ko je zvečer sama
                     zažgala nekaj poslopij, da bi si osvetlila prostor pred svojimi obrambnimi
                     položaji«. Vsaj eno hišo so takrat zažgali izstrelki. O tem ve povedati Nikolaj
                     Trpin, doma V gričih: </p>
                  <p>Začeli so zgodaj zjutraj z vso silo, z minometi in topovi, slišali so se klici
                     na juriš, mimo nas so zdrveli kot strela. Kmalu je prišel v hišo partizan,
                     strašno velik, in rekel: »Zdaj jih imamo že v rokah!« Potem je zagorelo.
                     Zatekli smo se v klet in tam ostali ves dan. Vedeli smo, da zgoraj gori,
                     nikamor se ni dalo. S hleva smo imeli napeljano vodo, s katero smo ves dan
                     polivali vrata, da ne bi zgorela.</p>
               </div>
               <div type="div3">
                  <head>Karel Nagode, Leban:<lb/>Sovražna literatura </head>
                  <p>Povedal vam bom, kaj vse se je dogajalo s to knjigo, skozi koliko rok je šla,
                     pa lahko vidite sami, da je kot nova. Takole je bilo. Sestra Jelka se je leta
                     1956 poročila z Urbanom Plešnarjem iz Godoviča, Golčanom. Čez dve leti sta šla
                     s trebuhom za kruhom v tujino. Pobegnila sta čez mejo, prišla v Francijo in se
                     ustalila v Marseju. Ko sta dobila francosko državljanstvo, sta se začela
                     vračati domov. Bilo je leta 1977, ko je šel njihov starejši sin v prvi razred
                     in oče Urban je iskal slovenske knjige, da bi jih fant bral in ne pozabil
                     domovine. Stopi v knjigarno, ki je imela knjige iz vse Evrope, in zagleda
                     knjižico z značilnim naslovom: Revolucija v Hotedršici. Kupi jo. Vsebina ga
                     pritegne, zlasti fotografije z znanimi obrazi. Ko je bil po tistem poleti doma,
                     je naletel v gostilni na miličnika Vinka Žgavca, ki je delal v Logatcu, doma pa
                     se rad šopiril s svojo uniformo. Pogovarjali so se tudi o partizanih in
                     domobrancih, beseda je dala besedo in Urban mu reče: »Saj je bil tvoj brat
                     France, ki živi v Kanadi, tudi v Hotedršici pri domobrancih!« »O, to pa ne! To
                     pa moj brat že ni bil.« »Poslušaj, drugo leto ti bom prinesel fotografijo, pa
                     boš videl.« </p>
                  <p>Tako se je tudi zgodilo. Leta 1978 sta se spet dobila. Svak s knjigo, miličnik
                     radoveden: »Pokaži, pokaži!« »Ne, ne dam ti je!« Potem pa jo je le dobil v
                     roke, hop v žep in z njo na policijo v Idrijo. Zvečer se brijem v kuhinji, pa
                     na vrata dva miličnika z orožjem v roki: »Z dovoljenjem, z dovoljenjem!« Z
                     džipom sta se pripeljala iz Idrije: »Nič se ne bojte, umirite se!« Po glavi mi
                     je vrelo. Ali je morda kaj narobe z našim fantom, so se tepli ali se mu je kaj
                     pripetilo z avtom. Malo prej smo mu kupili fičkota. Potem pa reče eden od
                     njiju: »Ali se nahaja tu neki Plešnar Urban?« Pritrdil sem, pri tem si pa
                     mislim, ali je on kaj ušpičil, morda s kakšnim orožjem. »Ne, nič, nič, samo
                     informacije bi radi.« Avto je stal s prižganim motorjem in žarometi. Rečem jim:
                     »Ugasnite luči na avtomobilu, kaj ne vidite sosedov, kako zijajo!« Trdila sta,
                     da se ni prijavil. »Kako se bo, ko je ravnokar prišel, danes pa je sobota!«
                     »Kje se zadržuje?« »Pri nas večinoma, potem pa gresta na obiske v Godovič,
                     Trzin, žlaho imata v Kovorju, Kočevju in Kopru. Zdaj sta gotovo v Godoviču.«
                     Vse sta popisala: imena in naslove, kjer bi se lahko ustavila, znamko avta:
                     Peugot 304, samo za registrsko številko nisem vedel. »Hvala!« in gresta skozi
                     vrata.</p>

                  <figure>
                     <graphic url="slike_z_49/z_49_32.png"/>
                     <head>Iz vojaške bolnišnice v Ljubljani: zadaj v sredini Franc Nagode,
                        Mlinarjev <name type="author"/></head>
                  </figure>
                  <p>Čim odideta, se vrne sestra z možem. »Glih zdaj so odšli policaji. Vaju so
                     iskali, morali ste se srečati na cesti.« Pa Jelka možu: »Ali si tisto knjigo
                     komu kazal?« Kislo ji je odgovoril: »Žgavec jo je vzel.« Malo sta pojedla, pa
                     šla. Odpeljala sta se v Koper k sestri. Avto sta parkirala pred njeno hišo.
                     Drugo popoldne sta videla skozi okno, da so ju odkrili. Številke hiše niso
                     vedeli, zato so postavili policijsko zasedo pri avtu. Čakajo: ura dve popoldne,
                     ura tri popoldne, nikamor se ne premaknejo. Pa mu reče sestra: »Urban, kar si
                     zašpilal, skuhaj!« Pride do avta, legitimirajo ga, potem pa: »V imenu postave
                     ste aretirani!«</p>
                  <p>V Novo Gorico na sodišče. Hoteli so, da vstopi v njihov avto, pa se je uprl.
                     »Svoj avto bom vozil sam.« Policaji pred njim, Urban z družino za njimi. Bila
                     je nedelja in sodišče zaprto. Žena in otroka v hotel, Urban pa v arest. Drugo
                     jutro pred sodnika. Zaslišuje ga, kje je knjigo dobil. Razlaga, kako je prišel
                     do nje: »Fant je začel hoditi v šolo. Želeli smo, da bi znal brati slovensko.
                     Šel sem v knjigarno, če bi našel kaj pravega. Saj ni nič posebnega, piše, kako
                     je bilo med vojno, nič takega.« Sodniku ni nič prav, zlasti to ne, da Urbanu ne
                     more nič, ker je tuji državljan. Nazadnje jih peljejo do obmejnega bloka,
                     policija z avtomobili spredaj in zadaj, Fancozi v sredini. Še enkrat so
                     pokazali dokumente, pa marš v Italijo! </p>
                  <p>Zlasti meni je bilo žal za knjigo. Urban mi je obljubil drugo in je besedo
                     držal. Kam bi jo skril: v zračnico, pod preprogo. Domislil se je: otrok je
                     majhen, pa jo je skril v pokakane plenice. Na meji so vse pregledali, otroške
                     navlake pa se niso dotaknili. Dal mi jo je z opozorilom, naj jo dobro skrijem.
                     Zaklenil sem se v sobo, kot da sem v arestu, zagrnil okna in se spravil nanjo.
                     Bral sem in bral, in ko sem prišel do konca, spet začel s prvo stranjo. Vso noč
                     in ves dan. Nato sem jo skril v vojaški kovček. Imel je predal, kamor sem pri
                     vojakih spravljal denar. Po padcu komunizma smo na Mihovčevem hribu postavljali
                     evharistični križ, prejšnjega so po vojni požagali. Celo betonski postavek so
                     nenamerno razstrelili, ko so ob proslavljanju 1. maja v luknjo, kamor je bil
                     prej zataknjen leseni del, natlačili razstrelivo. Povedal sem jim, da je bil
                     visok najmanj sedem metrov. Zavrnili so me: »Ne, ne! Kakšnih sedem metrov! Ne
                     več kot tri ali štiri!« »Poslušajte, bom prinesel dokaz.« Pridem s knjigo na
                     sestanek, ne povem, kakšne sorte je. Pa je bilo že po letu 1990, tak je bil še
                     vedno strah. Samo sliko sem jim pokazal, nič drugega se ni videlo in jih
                     prepričal. Postavili smo tako velikega, kot je bil prej. Rupnik Ivan iz Novega
                     Sveta ga je stesal. Potem sem knjigo posojal, nazadnje Korlu, ta pa nikakor, da
                     mi jo vrne. Saj se da prebrati v nekaj dneh. Trdo sem ga prijel, pa se je
                     izgovoril: » Janezu sem jo dal, pa Štefki in Andreju, Ivanka bi jo tudi rada
                     imela, pa še žena in njena sestra.« </p>
                  <p>Miličnik Vinko se je upokojil, živel v Godoviču, se zapil in umrl. Nikdar mu
                     nisem očital grdobije, njegov brat France v Ameriki ga je preživel za celo
                     desetletje. </p>
               </div>
               <div type="div3">
                  <head>Marija Rupnik: <lb/>Takim, kot je vaš oče, se svečk ne sme prižigati!</head>
                  <p>Ko so ga 13. junija 1944 leta odpeljali in ga teden dni kasneje pahnili v
                     brezno v Zagori, je imel naš tata Štefan Menart 50 let. Deset otrok nas je
                     ostalo za njim. Dolfi je bil po vojni ubit kot domobranec, Štefan je umrl star
                     štiri leta, ker se mu je zavozlalo črevo, osem pa nas je še živih: Jože, Elica,
                     Zvonka, Pepca, Tilka, Albina, Fanči, pa jaz Marija, najmlajša. Takrat sem bila
                     stara tri leta in se nič ne spomnim. Mama in sestre so mi pravile o tem. </p>
                  <p>K nam domov v naselju Vitez v Novem Svetu je 13. junija 1944 zvečer prišlo
                     takole deset partizanov. Med njimi je bil tudi sovaščan Jože Brenčič: »Kje je
                     pa Štefan?« Bil je še v štali in nekaj futral. Klicat so ga šli v hlev.
                     »Štefan, bi nam šel pot kazat na Javornik?« »Ja,« je rekel ata, »kako bom šel,
                     ko še nikdar nisem bil gor!« Nekaj časa so se pregovarjali, potem pa je stopil
                     predenj eden od njih in rekel: »Tovariš, v imenu Osvobodilne fronte te
                     aretiramo!« Mi otroci smo bili že v postelji, ko se je prišel preobleč.
                     Poslovil se je od žene Tončke, naše mame, in nas. Vsakemu je dal roko. Tudi k
                     svoji mami Ivani je v kamro je šel, kjer je ležala. Vzeli so tudi soseda,
                     bratranca Janeza Menarta, Burnikovega. Tega so čez nekaj dni izpustili.
                     Sorodnici, Eličini tašči, je govoril: »Štefana ne bo nikoli domov!« Dolgo nismo
                     vedeli, kje je ostal, in tudi ne, zakaj so ga odpeljali. Takole se je zgodilo
                     prej. Grabili so steljo. Pa je sosedov, ravno Janez Menart, našel tisto stvar,
                     neeksplodirano granato ali nekaj takega. Pokazal jo je atu, ta pa je rekel: »To
                     moramo uničiti, da ne bo nesreče.« Zakuril je ogenj in reč vrgel vanj. Hudo je
                     počilo, kar naj bi slišali tudi partizani, ki so bili v bližini. Osumili so ga,
                     da je dajal znamenje domobrancem v vasi. Ne vem, če so verjeli v to; lahko
                     zaradi Dolfija, ki je imel takrat 18 let in bil pri domobrancih v Hotedršici.
                     Hoteli so se ga pač znebiti. Nismo vedeli, kam so ga odpeljali. Mama je po
                     vojni hodila naokrog po gozdovih in iskala grob. Govorili so namreč, da leži v
                     nekem kopišču. Celo kopat so hodili, našli pa nič. Slutili smo, da nekaj ljudi
                     ve. </p>
                  <p>Potem pa je brat Jože doživel tole. Kar sam bo povedal: </p>
                  <p>Zgodilo se je malo prej, preden sem šel k vojakom. Fantje smo igrali neke igre
                     in šli zvečer po vajah v gostilno. Polna je bila. Dobili smo možakarje, vsi so
                     že majčkeno popili. Pa se je spravil name Jože Brenčič, ravno tisti, ki je
                     prišel po tata. Pravite, da je poleti 1942 skupaj z Ivanom Korenčem z Ravnika
                     ustrelil župnika Jožeta Geohelija. Začel je obljubljati, da mi bo pokazal, kje
                     je oče: »Samo bojim se, da se mi boš maščeval, da bi me pahnil.« Za menoj je
                     sedel Franc Vavken - Popit, po vojni komisar v Logatcu, in videl, kaj se
                     pogovarjava. Stopil je k njemu in ga nadrl: »Pust ga pri mir!« Potem pa meni:
                     »Ti pa ne poslušaj njega, ki nič ne ve, jaz pa vem. Če bo šel kdo pokazat, ti
                     bom jaz!« Bilo je samo tisti večer. Zjutraj nista vedela nič. </p>
                  <p>Jože nadaljuje: </p>
                  <p>Potem pa se je zgodilo, da je leta 1972 bratranec Jože Menart, Burnikov, brat
                     tistega Janeza, ki so ga odpeljali skupaj z našim tatom, poročen je bil v
                     Logatcu, hudo zbolel. Povedali so mu, da so mu meseci šteti. Poklical je mojo
                     sestro Pepco Cigale, ki je bila in še vedno živi v Gornjem Logatcu. Tam je
                     delala kot trgovka. Ženo je poslal, da ji je šla povedat. Začel je takole:
                     »Veš, tole ti rečem. Rad bi, da bi vi otroci izvedeli, kje imate očeta. Vem,
                     kje je pokopan.« Pripovedoval ji je, da je prišel kot gozdni delavec v stik z
                     Vinkom Brusom, ki je tudi delal pri gozdnem revirju Postojna. Gozdnih cest po
                     vojni ni bilo toliko kot sedaj. V gozd se je šlo za cel teden. Ni bilo prevoza
                     in je bilo treba peš. Bajto so jim naredili. Pa je ves dan padal dež in so bili
                     mokri in niso mogli nič, ves dan so sedeli v baraki in govorili vse sorte.
                     Pridružil se jim je delovodja ali gozdar in rekel: »Tamle gor je brezen. Med
                     vojno smo noter metali take ljudi, tudi nekega Štefana iz Novega Sveta.« Vinko
                     je poskočil: »Kaj iz Novega Sveta, saj sem poznal tega človeka!« Ko je to
                     izrekel, je bilo konec. Če bi bil tiho, bi izvedel še kaj. </p>

                  <figure>
                     <graphic url="slike_z_49/z_49_33.png"/>
                     <head>Tine Rupnik: padli sin in požgana hiša <name type="author"/></head>
                  </figure>
                  <p>Marija Rupnik nadaljuje:</p>
                  <p>Vinko Brus je doma iz Novega Sveta, poročen v Podkraj. Brezno mu šel logar
                     kasneje vseeno pokazat: »V tem grobu je pokojni Štefan!« Šli so k Vinku, sestra
                     Pepca z možem ter možakar Jože Menart, ki mu je pravil, da ve, kje je. Naj nas
                     pelje v gozd: »Joj, to je že toliko cajta. To se je zaraslo, to se spremeni!« V
                     resnici se je bal. Končno smo ga prepričali, da smo šli. Z avtom smo se
                     odpeljali gor, sestra Pepca z možem in Jože. V Zagoro, visoko v Hrušici, sredi
                     vrhov, visokih 900 metrov, z 150 metrov nižjimi vrtačami in dolinami, nedaleč
                     od Polšakove gozdarske koče. Menart je ostal v avtu, ker je bilo treba še peš,
                     možak je bil že reven. Vinko jih je peljal do brezna. Pol ure hoje po vzhodni
                     strani Klešnega vrha do kotanje in križišča. Tam so imeli partizani med vojno
                     tabor. Od tam pa gor po drugem griču sto metrov. Brezno je bilo zavarovano z
                     bodečo žico. Štiri metre široka luknja v bregu, dna ni bilo videti. Tudi ne, da
                     bi ga razstreljevali. Jamarji so kasneje zlezli vanj in izmerili, da je skoraj
                     navpično in globoko nad 80 metrov. Proti dnu se oži, do konca se ne da priti,
                     ker je dno zabito z dober meter dolgimi bukovimi debli. Jože Menart je kmalu po
                     tistem umrl. Materi nismo povedali, da smo našli grob, da je ne bi prizadeli,
                     saj se je že sprijaznila z usodo. Umrla je leta 1976. </p>
                  <p>Zdaj so napravili vleko v hrib prav mimo brezna, da ga je lažje najti. Vsako
                     leto smo okrog vseh svetih hodili k jami, tudi za sv. Štefana, če je bilo lepo
                     vreme, in okrog 20. junija, ko naj bi ga bili ubili. Prižigali smo svečke in
                     nosili cvetje. Tako smo prišli tja tudi za vse svete leta 1985. V skupini smo
                     bili sestra Zvonka, njen sin Janez in njegova žena Jelka, ki je bila v visoki
                     nosečnosti, in jaz. Dali so si opravka okrog jame, kar planeta izza skale na
                     bregu policaja z naperjenim orožjem: »Roke gor!« Z dvignjenim rokami smo stali
                     pred njimi kot zločinci. Očitali so nam, da smo prej hodili ponoči kot tatovi
                     in nas zato niso dobili. Razlagali smo, da to ne drži, da smo šli vedno samo
                     podnevi, še takrat smo komaj našli. Poklicali so marico in nas peljali v
                     Postojno, nas popisali, ločeno zasliševali in pobrali prstne odtise. Niso
                     rekli, da v jami ni nikogar. Vpraševali so nas, kdo nam je povedal. Rekli smo
                     za Vinka in da je že umrl. Miličnik je bil zelo mlad in ves zavzet: »Takim, kot
                     je bil vaš oče, se svečk ne sme prižigati!« »Vi ne morete vedeti, kakšen je
                     bil.« Potem smo se pogovorili. Saj smo bili čisto mirni, nikomur nismo nič
                     naredili. Kasneje je eden od policajev celo rekel, da bi lahko zahtevali izkop,
                     kar pa bo težko, ker jih je še dosti notri. Iz Hoteršice je bil partizan, ki je
                     povedal po vojni, da je bilo okrog jame vse rjavo zaradi plinov ali ne vem več
                     česa. Brat Jože je pripovedoval policaju, ki ga je poznal v Ljubljani, kaj se
                     je zgodilo s sestrami, kako so prej leta nemoteno hodili in jih niso nikoli
                     dobili. Ta mu je odvrnil: »Jože, nikoli mi nisi povedal, da si imel tudi brata.
                     Ni samo oče, tudi brat je notri!« </p>

                  <figure>
                     <graphic url="slike_z_49/z_49_34.png"/>
                     <head>Rupnikovi, Strojarjevi s Koša <name type="author"/></head>
                  </figure>
                  <p>Dobro leto po tistem, ko so nas vlekli v Postojno, je prišel k nam z lovci vred
                     Jakob Brenčič, brat tistega Jožeta, ki je bil zraven pri očetovi aretaciji.
                     Nabit, pod alkoholom. Sestri Zvonki je rekel »Dekle, a veš, da nisem jaz gnal
                     tvojega očeta, sem samo Šoštarja.« Odvrnila mu je: »Saj naš oče pa je bil
                     Šoštar!« Ni se dal zmesti in je nadaljeval s svojim: »Zjutraj sem prišel mimo,
                     videl sem njegov suknjič, očala pod grmom in si mislil: Štefana že ni več.« </p>
                  <p>Brat Jože ve povedati še tole:</p>
                  <p>Pred nekaj leti sem šel v nedeljo pogledat, če je kakšen lešnik ali taka reč po
                     grmovju; ni bilo veliko. Bil sem z avtom. Sklenem, da grem še v Hotedršico na
                     pivo, potem pa domov. Naročim nekaj za pit. Gostilna je bila skoraj prazna. Pa
                     pride v gostilno ta človek, Jože Brenčič. Bil je že reven, kar v copatah. »Ali
                     se žiher k tebi usedem.« »Jože, kar!« Sredi razpravljanja na lepem reče: »Saj
                     bi te nekaj vprašal, pa je nerodno, ali bi te ali ne. Saj kakor vem, ste očeta
                     tle pripeljali.« Ne vem, kje sem dobil toliko moči: »Ne, Jože, « mu odvrnem,
                     »glih tam, kamor ste ga dali, smo ga pustili.« Možakar je začel jokati, da ni
                     nič kriv, da mu je hudo, ker se je tako naredilo: »Zadnja dva dneva sem ga v
                     taboru res stražil. Kdo ga je, kako ga je in zakaj, ne vem. Kar en dan sem
                     zagledal na smreki njegov rekelc in vedel, kaj so mu naredili.« Nisem mu vsega
                     verjel, mislim, da je bil zraven.</p>
                  <p>Marija Rupnik:</p>
                  <p>Lani smo ob breznu postavili križ z napisom. Bilo je 14. novembra 2002.
                     Blagoslovil ga je Janez Kompare, župnik iz Dolenjega Logatca. Štiri hčerke smo
                     bile tam: Pepca, Elica, Zvonka in jaz, brat Jože z ženo Mileno, njuna otroka in
                     še veliko drugih. </p>
               </div>
               <div type="div3">
                  <head>Ivan Rupnik: <lb/>Padli partizan Janez Rupnik <lb/>(1906–1943)</head>
                  <p>Moj stric, materin brat, je napisan na partizanskem spomeniku, ki stoji ob
                     Hotenjci sredi vasi. Pa so ga ustrelili partizani sami, in kot pravite vi, prav
                     tistega dne in ravno tam kot štiri prisilne mobilizirance iz Horjulske doline.
                     Prignali so jih v Leskovico pod Blegošem, tam pa ob nemški ofenzivi 18.
                     novembra 1943 postrelili. Bili so Ludvik Lavriša, Janez Marolt, Gregor Setnikar
                     in Andrej Petrovčič. Strica Janeza je oktobra 1943 mobilizirala ena od brigad
                     Triglavske divizije, verjetno Gradnikova. Z enoto je nazadnje prišel pod
                     Blegoš. Nastanili so se v vasi. V nemški ofenzivi, imenovala se je Traufe, so
                     bili 18. novembra 1943 napadeni. Janez je bil hudo ranjen, raztrgalo mu je
                     nogo. Partizani so se odločili za umik. Za Janeza so odredili spremljevalce, ki
                     naj bi nosili. Odklonil je in izjavil, da noče nikamor. Rekli so: »Greš ali ne
                     greš?« Ko je na ponovljeno vprašanje odgovoril isto, so ga ustrelili. Strah jih
                     je bilo, da jih ne bi izdal. Partizan, ki nam je o tem pravil, je rekel: »Čisto
                     po neumnem je padel.« Vi trdite, da so isto naredili s štirimi iz Horjulske
                     doline. Tem niso niti dali orožja, ker so jih imeli za nezanesljive, krivdo pa
                     naprtili Nemcem. Klanjšček piše o Triglavski diviziji in njenem preboju iz
                     Leskovice proti Cerknemu: »V noči 18. na 19. november so se iz obroča umaknili
                     zadnji partizanski bataljoni (str. 208).«</p>
                  <p>Kmalu je njegova sestra Micka, moja teta, pri kateri sem bival vso vojno,
                     izvedela iz zanesljivih virov, kaj se je zgodilo. Prijokala je domov in
                     povedala, da je Janez mrtev in kdo ga je ustrelil. </p>
                  <p>Ko so v Hotedršici postavljali partizanski spomenik, jim je zmanjkalo imen.
                     Borci so prišli do nje in ji ponudili uslugo: če dovoli, da brata napišejo na
                     spomenik, bo dobivala partizansko priznavalnino. Napisali bodo, da je bila prej
                     njegova gospodinja. Bila je zmedena. Zato nas je prišla vprašat, kaj naj stori.
                     Sestra Neža je odločila: »Ničesar nimaš, ne premoženja, ne dohodkov, v letih
                     si. Vzemi in daj ga gor!« Tako je do smrti dobivala partizansko pomoč. Zato
                     Janeza na naš spomenik nismo napisali, ker je že tam. Kaj hočemo, tudi živeti
                     je treba!</p>
               </div>
               <div type="div3">
                  <head>Ali je dovoljeno med sovražno okupacijo ostati živ?</head>
                  <p>Končujemo z našim sprehodom po novejši zgodovini Hotedršice. Ko smo brskali po
                     njej in obiskovali tiste, ki kaj vedo, so nas starejši lepo sprejeli in bili
                     vedno pripravljeni za pogovor. Tudi za to so poskrbeli, da smo imeli, ko smo se
                     vračali domov, če se izrazim svetopisemsko »oči motne od vina in usta bela od
                     mleka«. Njihovi otroci so bili že bolj zadržani, predvsem jih je bilo strah, da
                     se ne bomo šli politiko. Vnuki, zlasti tisti na pragu polnoletnosti, so nas
                     začudeno gledali. Vpraševali so se in včasih tudi nas, kaj to meljemo in
                     tuhtamo in koga to zanima. Pa niso navadni vnuki, ravno njihovi stari očetje,
                     strici in stari strici so bili med najbolj zagretimi uporniki, ki so s svojo
                     hrabrostjo in domiselnostjo dosegli, da je bila vas med vojno varna ne samo za
                     vaščane, ampak tudi za dvesto beguncev, ki so si poiskali zavetje. In ravno
                     njihove babice, tete in stare tete so bile tiste, ki so bile po vojni deležne
                     svojevolje zmagovalcev in nosile težo brezupnega življenja. </p>

                  <figure>
                     <graphic url="slike_z_49/z_49_35.png"/>
                     <head>Štefan Menart (1894-1944) <name type="author"/></head>
                  </figure>
                  <p>Hotenjski domobranci so zares varovali vas in njene prebivalce. Dopuščali so
                     drugačnost, morda bili celo preveč popustljivi do terencev, saj so jim ti
                     marsikatero zakuhali. Sedemdeset fantov in mož, ki so bili vrnjeni iz Vetrinja
                     ali ostali doma in se javili, je bilo pa darovanih »na žrtveniku svobode« za
                     lepši svet. Ostala je, kot govori Jerman v Cankarjevih Hlapcih, »navadna drhal«
                     in ta je krojila usodo vasi.</p>
                  <p>Iz napisanega je jasno, da je bilo partizanom za okupatorja figo mar. Zato so
                     se poleti 1944 dogovorili z njim, da se ne bodo napadali. Žrtev tega dogovora
                     je bila postojanka v Črnem Vrhu nad Idrijo. Ni namreč dvoma, da se je 1.
                     septembra okrog 7. ure zjutraj pripeljal na logaško železniško postajo Rupnikov
                     bataljon. Tam je že torej bil uro po začetku napada na postojanko. Vojaki tega
                     bataljona so si dali ves dan veliko opraviti in so skrbno česali gozdove po
                     Hrušici okrog Grčarevca. Vse, kar so dosegli, je bilo razbitje nekajčlanskega
                     rajonskega odbora Logatec. V roke jim je padel tudi načrt obrambe Hotedršice,
                     ki so ga narisali domači terenci. Skoraj neverjetno je, kar piše Vinko Udovč v
                     kroniki o Rupnikovem bataljonu: »Osebno sem bil poslan v zasedo na križišče
                     Kalce. Bilo je mirno ves dan. Proti zatonu dneva je bila naša zaseda poklicana
                     nazaj, se zbrala z bataljonom in se podala na postajo Logatec.«</p>
                  <p>Tri reči so, ki so spodbudile osnovanje postojanke, katere ustanovitev je bila
                     videti nespametna in nevarna: partizanska prisilna mobilizacija, strah pred
                     povračilnimi ukrepi okupatorja zaradi nepremišljenih partizanskih akcij –
                     Godovič, in splošna beda. Mednarodna zakonodaja natančno predpisuje, kakšne
                     morajo biti razmere na ozemlju, ki je okupirano po tuji vojski. Okupator nima
                     samo pravic, ampak tudi dolžnosti. Predvsem mora zagotoviti red in mir. Če tega
                     ne zmore, mora izbrati način, ki se ponuja: spodbuditi mora domačine, da
                     ustanovijo takoimenovano redarstveno policijo. Domobranska vojska v Hotedršici
                     je častno opravljala ravno to. Ni se izživljala nad političnimi nasprotniki,
                     nad nobenim ni dvignila usodne roke, največ, kar je naredila, je bilo, da je
                     najbolj nadležne zoprneže poslala v internacijo.</p>

                  <figure>
                     <graphic url="slike_z_49/z_49_36.png"/>
                     <head>Žrelo <name type="author"/></head>
                  </figure>
                  <p>Okupacija je za narod ponižanje in nesreča, kot narod smo bili dolgoročno res
                     obsojeni na izginotje, ne pa Slovenci kot prebivalci te dežele. Ljudje so imeli
                     pravico do življenja. Prav znosno življenje v okupacijskih razmerah je tisto
                     pravo, šlo je za skrb za golo preživetje. Zato ihta na revolucionarni strani,
                     ki jo razberemo iz okrožnice partijskega sveta 30. divizije, ki je izšla 21.
                     marca 1944, torej tri dni po silovitem, a brezuspešnem napadu na postojanko:
                     »Tovariš Tito, sekretar Centralnega komiteja Komunistične partije Jugoslavije
                     in vodja naše partije, je kot glavni poveljnik NOV in POJ dal povelje za
                     splošno ofenzivo ... Prvi cilj naše ofenzive: utrjena domobranska postojanka
                     Hotedršica, ni bila zavzeta. Krive so največ pomanjkljivosti organizacije ter
                     sama izvedba operacij. Hotedršico napadamo še enkrat, ker mora pasti. Osvojitev
                     te postojanke je velikega vojaškega pomena, še bolj pa političnega ... « No, in
                     to bi rekli. Nazadnje je vse politika, tudi to, kje bomo speljali pločnik!</p>

                  <figure>
                     <graphic url="slike_z_49/z_49_37.png"/>
                     <head>Kakšen svet bomo naredili? Kakšnega bodo gledale te oči? <name
                           type="author">Mirko Kambič</name></head>
                  </figure>
               </div>
            </div>
         </div>
         <div type="div1">
            <head>Iskanja in besede</head>
            <div type="div2" subtype="poem">
               <head>Zanje </head>
               <lg>
                  <l>Dolgo sem pisal, </l>
                  <l>zbiral besede in misli, </l>
                  <l>pregnetal jih in spreminjal, </l>
                  <l>iskal preizkušene knjige </l>
                  <l>ter silno pazil; </l>
                  <l>čakal sem leta in leta </l>
                  <l>in pri tem mislil </l>
                  <l>nanje, </l>
                  <l>ki sem jih cenil. </l>
               </lg>
               <lg>
                  <l>Počakajte, ah, počakajte! </l>
                  <l>Vse to sem pisal </l>
                  <l>v upanju, </l>
                  <l>da boste brali, </l>
                  <l>najprej vi, </l>
                  <l>ki poznate moj svet, </l>
                  <l>ki ste ga doživeli </l>
                  <l>in bili tam v najtežjih letih. </l>
               </lg>
               <docAuthor>France Papež </docAuthor>
            </div>
            <div type="div2">
               <div type="div3">
                  <figure>
                     <graphic url="slike_z_49/z_49_38.png"/>
                     <head>V upanju, da boste brali <name type="author">Mirko Kambič</name></head>
                  </figure>
               </div>
            </div>
         </div>
         <div type="div1">
            <head>Slovenske teme – poletje 2003</head>
            <div type="div2">
               <head>Vrnitev k svojim</head>
               <docAuthor>Anton Drobnič</docAuthor>
               <div type="div3" subtype="intro">
                  <p>Preden sem začel pisanje tega prispevka, so me obvestili, da sem na tajnem
                     seznamu CAE vpisan pod dvomljivim naslovom 55000. Svoje mnenje o tem vpisu sem
                     povedal v pogovoru za revijo MAG v začetku maja.</p>
               </div>
               <div type="div">
                  <p>Slovenci smo meseca marca 2003 storili korake, ki smo jih pozabili napraviti
                     oziroma jih nismo mogli ali znali napraviti ob osamosvojitvi leta 1991. Z
                     odločno večino smo na referendumih o vstopu v evropske in v evroatlantske
                     povezave zapustili 60-letno tavanje po totalitarnem boljševiškem vzhodu,
                     »temeljni pridobitvi« mitskega NOB, in se odpravili proti demokratičnemu
                     zahodu. Druge države rdečega vzhoda so iz totalitarnega komunizma izstopile in
                     se na pot demokratičnega življenja usmerile že pred leti. Slovenci smo zopet
                     imeli smolo: leta 1991 smo izstopili iz komunistične Jugoslavije, vendar pa
                     nismo šli iz komunizma, kot so to storile Poljska, Češka, Madžarska, Romunija,
                     Bolgarija itd. Veselje ob lastni samostojni državi je mnogim zameglilo pogled,
                     da niso videli, da nam tudi v novi državi še vedno vlada ista komunistična
                     elita pod drugačnimi imeni. Da smo šli iz sovražne države in ne tudi iz
                     sovražnega totalitarnega režima. Šele dvanajst let kasneje smo to usodno napako
                     vsaj formalno popravili. Postali smo del demokratičnega sveta. </p>
                  <p>Dejansko pa se tudi sedaj ni še nič spremenilo. Zadnji voditelj komunistične
                     diktature v Sloveniji Milan Kučan je z zakonom dobil priviligiran položaj
                     nekdanjega predsednika republike in bo še naprej za državni denar slavil krvavo
                     totalitarno nasilje in komunistično revolucijo kot osvobodilni boj. Nekdanji
                     predsednik totalitarne Jugoslavije Janez Drnovšek je postal predsednik pravne
                     Republike Slovenije. Vse najvišje državne službe tako v zakonodajni, izvršni in
                     pravosodni oblasti še naprej vodijo nekdanji funkcionarji totalitarnega
                     sistema, preoblečeni komunisti ali njihovi nasledniki, od katerih si le malokdo
                     prizadeva v resnici spremeniti svoje mišljenje in delovanje. Zavrgli pa so
                     partijske uniforme in si nadeli civilna oblačila. Življenje in javne zadeve v
                     formalno demokratični državi so zato še naprej pod mogočnim nadzorom in
                     vodstvom nekdanjih vojakov revolucije in funkcionarjev totalitarnega sistema.
                     Takšno stanje podpira tudi velika večina javnih sredstev obveščanja, kar naj bi
                     ustvarjalo videz in občutek zakonitosti in normalnosti nekdanjega zločinskega
                     sistema. </p>
                  <p>V takšno zatohlo stanje slovenske sedanjosti se je pred dnevi preko Nove
                     Zelandije in Tajske v internetni obliki vrnila vsemogočna udba, tajna politična
                     policija nekdanje komunistične diktature. Udarila je kot strela z jasnega neba.
                     Na svetovnem medmrežju je bil objavljen tajni seznam voditeljev, agentov in
                     sodelavcev tajne komunistične policije in njenih takšnih in drugačnih žrtev,
                     vseh oseb, o katerih je udba in kasnejša SDV v Sloveniji vodila svoje tajne
                     evidence. Na vseh koncih so zatulile alarmne sirene, vladajočo koalicijo je
                     prevzel preplah. </p>
                  <p>Simbolna vrnitev udbe na njej neprijazen način z javno objavo njenih evidenc je
                     pokazala pravo stanje slovenske sedanjosti, kot smo jo pokazali na začetku tega
                     sestavka. Formalno demokratična in pravna država se je ob simbolnem napadu na
                     prejšnjo komunistično oblast v resnici odzvala enako kot nekdanja udba.
                     Ministrstvo za pravosodje je hipoma in kar ustno zaprlo ustrezni del svetovnega
                     spleta in onemogočilo vpogled v objavljene tajne dokumente. Policijski minister
                     je nemudoma začel iskati krivce za objavo, državno tožilstvo je takoj začelo z
                     ugotavljanjem, ali niso bile nezakonito razkrite državne skrivnosti in kršeno
                     varstvo osebnih podatkov, parlamentarna komisija je hitro začela ugotavljati,
                     kakšna škoda naj bi z objavo nastala državi, zunanje ministrstvo pa, kako bi
                     lahko ukrepali proti zunanjemu naročniku objave. Vladajoči politiki in javni
                     mediji so po prvotnem molku zaradi presenečenja in pomanjkanja navodil kmalu
                     zagnali vik in krik o podlem udarcu proti demokraciji, o izdajanju državnih
                     skrivnosti in nezakoniti objavi osebnih podatkov, predvsem pa začeli razpredati
                     o političnem ozadju te objave. </p>
                  <p>Temeljni državni organi in njihovi voditelji so se v trenutku pokazali takšni,
                     kot v resnici so: kot pripadniki nekdanjega totalitarnega sistema, kot
                     funkcionarji nekdanje komunistične Jugoslavije. Takoj so se dvignili, postavili
                     v vrsto in v obrambo nekdanje totalitarne države, njenih tajnosti in njene
                     politične policije poteptali temeljna pravila demokracije in načela pravne
                     države. Prvič v času samostojne Slovenije so nezakonito uvedli uradno cenzuro.
                     Udba se je vrnila k svojim!</p>

                  <figure>
                     <graphic url="slike_z_49/z_49_39.png"/>
                     <head>Hiša v senci <name type="author">Marijan Tršar 1940</name></head>
                  </figure>
                  <p>Za visokega predstavnika vladajoče liberalne demokracije Gregorja Golubiča je
                     po njegovi izjavi v televizijski oddaji žalostno, da se v Sloveniji ukvarjamo s
                     seznami udbe. Za LDS ni žalostno, ker so ti seznami nastali, ampak obžalujejo,
                     ker seznamov ne pustimo v miru, še naprej v tajnosti in v nadaljnje
                     izkoriščanje avtorjem in njihovim naslednikom. V resnici pa ni žalostno, da se
                     sedaj ukvarjamo s temi seznami, žalostno je, da se slovenska država ni že prej
                     ukvarjala z njimi. Tajne arhive nekdanje politične policije je bila pravna
                     država dolžna objaviti že iz navadne obzirnosti do številnih žrtev
                     totalitarnega sistema, iz politične higiene mlade demokracije in iz
                     državotvorne misli nove države, ki bi jo jasno ločila od stare diktature. To je
                     bila Slovenija dolžna storiti tudi kot članica Sveta Evrope, katerega skupščina
                     je v svoji resoluciji določila, da je treba razkriti arhive in delovanje tajnih
                     služb komunističnih totalitarnih držav. </p>
                  <p>Objava tajnih seznamov zato ni udarec demokraciji, kot tožijo dediči komunizma,
                     ampak je udarec demokracije. Neposreden, brezobziren udarec demokracije, udarec
                     naravnost v postkomunistični obraz države, ki v dvanajstih letih ni zmogla
                     strokovne in kulturne objave teh seznamov, države, ki noče niti pravno niti
                     politično končati obdobja NOB-jevskega totalitarizma. Prazen prostor, ki ga na
                     zakonit način ni zapolnila država, je brez globljih pomislekov zasedlo
                     ljudstvo. Kljub grobosti in brezobzirnosti do podrobnosti je objava tajnih
                     seznamov v resnici prva zmaga resnične demokracije, prva dejanska demokratična
                     sprememba, ki smo jo dosegli po formalni odločitvi Slovenije za mesto v
                     demokratični Evropi. Žal, te spremembe ni storila državna oblast, ampak je
                     prišla iz civilne družbe zoper vladajoče komunistično nasledstvo. </p>
                  <p>K zmagi civilne družbe nad nedemokratičnimi ukrepi komunistične kontinuitete
                     moramo prišteti tudi kasnejši preklic cenzure. Državna oblast svoje prepovedi
                     ni preklicala zaradi spoznanja in priznanja njene nezakonitosti, ampak – kot je
                     sama razložila – zato, ker prepovedi ni mogla uresničiti. Uresničiti pa je ni
                     mogla tako zaradi hudega odpora civilne družbe v Sloveniji kot zaradi izrazito
                     demokratične narave svetovnega spleta, ki za prepovedi slovenskih pravosodnih
                     cenzorjev ni občutljiv. Preklic prepovedi je zato zmaga notranje slovenske in
                     svetovne civilne družbe. </p>
                  <p>Preklic prepovedi pa ni ustavil živčnih postopkov slovenskih represivnih
                     organov. Ti ne iščejo, kdo je kriv za sestavo seznamov, ki pomenijo kršitev
                     človekovih pravic in so bili formalno nezakoniti tudi v prejšnjem totalitarnem
                     sistemu. Po stari udbovski navadi jih ne skrbi, kdo je kršil človekove pravice
                     in sestavil ter ohranjal nezakonite dokumente, skrbi jih le, kdo je te
                     dokumente izdal, kdo jih je izročil v roke nepoklicanim osebam in ogrozil
                     koristi komunističnega nasledstva. Policijski minister Rado Bohinc, ki se vsaj
                     javno ne zanima in nikoli ničesar ne izjavi o odkrivanju medvojnih in povojnih
                     množičnih pobojev in krivcev za slovenski genocid, se je nemudoma oglasil in se
                     osebno zavzel za odkrivanje izdajalcev in naročnika objave. Generalna državna
                     tožilka Zdenka Cerar, ki v revolucionarnih pobojih več deset tisoč Slovencev
                     kljub nekdanjim velikim besedam ne najde zločinov in že leta ne vidi zločincev,
                     se je takoj oglasila in zavzeto povedala, da tožilstvo zadevo že preučuje v
                     smeri kaznivih dejanj izdaje državne tajnosti in zlorabe osebnih podatkov. </p>
                  <p>Raziskava, ki jo policija in državno tožilstvo vneto vodita v smeri kaznivega
                     dejanja izdaje državne skrivnosti, je še posebej izdajalska. Udba, njene
                     predhodnice in naslednice so bile politična policija prejšnje totalitarne
                     države, ki je bila na koncu spoznana za okupatorja Slovenije, iz katere smo ga
                     izgnali v oboroženem boju. Njeni seznami in druge tajne listine so torej bile
                     državna tajnost prejšnje totalitarne in nam sovražne države in ne državna
                     tajnost samostojne slovenske države. Slovenska policija in državno tožilstvo pa
                     izdajo tajnosti nekdanje države razumejo in štejejo za izdajo državne tajnosti
                     sedanje Republike Slovenije, parlamentarna komisija pa za izdajo državne
                     tajnosti, ki je izjemnega pomena za varnost sedanje Republike Slovenije. Očitno
                     se eni in drugi čutijo in delujejo kot pripadniki prejšnje totalitarne družbe
                     in nekdanje države in jim je slovenska državna samostojnost samo trenutna
                     nevšečnost, ki jo lahko spregledajo. Ker samostojno slovensko državo vodijo in
                     upravljajo ljudje istega izvora in miselnosti kot prejšnjo totalitarno državo,
                     so demokratično in pravno Republiko Slovenijo izenačili s totalitarno
                     Jugoslavijo in sprejeli njene totalitarne metode in postopke, nezakonite
                     državne tajnosti nekdanje države pa zavarovali kot zakonito državno tajnost
                     nove Slovenije. Ljudje preteklosti so vstali v varstvo zločinske preteklosti. </p>
                  <p>Pozornost pa si zasluži tudi javno izjavljeni sum, da je bilo z objavo tajnih
                     seznamov udbe storjeno kaznivo dejanje zlorabe osebnih podatkov. Za takšen sum
                     bi po zakonu lahko šlo samo, če bi tajna politična policija sedaj objavljene
                     sezname vodila na podlagi zakona. Tega pa ni bilo in seznami so bili narejeni
                     in hranjeni tudi v nasprotju s tedanjimi zakoni. Delovanje sedanjih represivnih
                     organov v smeri tega kaznivega dejanja torej dokazuje, da policija in državno
                     tožilstvo tajne sezname prejšnjih totalitarnih organov, s katerimi so bile
                     kršene temeljne človekove pravice, očitno ne štejeta za nezakonite, ampak za
                     zakonite, sestavljene na podlagi zakona. </p>
                  <p>Pri tem se ponuja zelo zanimiva in zgovorna vzporednica. Pred časom, bilo je
                     21. 6. 2000, je revija MAG objavila nekaj podatkov iz poročila državnega
                     tožilstva z dne 28. 9. 1999. V tem poročilu so bili na 253 straneh zbrani
                     podatki o kazenskih zadevah, ki so jih vodila državna tožilstva v zvezi z
                     oškodovanjem družbenega premoženja, vključno z navedbami kaznivih dejanj in
                     številnimi osebnimi podatki obdolžencev. Po tisti objavi je generalna državna
                     tožilka takoj poskočila in v pismu, ki ga je poslala uredniku revije MAG Danilu
                     Slivniku in novinarju tega magazina Silvestru Šurli, ocenila, da sta naslovnika
                     do podatkov iz poročila verjetno prišla na protipraven način, vsekakor pa sta
                     jih brez dovoljenja javno objavila. Oba naslovnika je pozvala, naj ji takoj
                     sporočila podatke osebe, ki jima je posredovala poročilo in zagrešila kaznivo
                     dejanje izdaje uradne tajnosti. Zapisala je, da je kot generalna državna
                     tožilka po zakonu dolžna ukreniti vse, da se odkrijejo kazniva dejanja in
                     izsledijo storilci.</p>
                  <p>Te dni je državna tožilka v televizijskim oddaji razlagala, kako bi lahko
                     policija ali preiskovalni sodnik vprašal Dušana Lajovica, kdo mu je izdal
                     udbovski seznam in s tem storil zkaznivo dejanje izdaje državne tajnosti. Kdo
                     je nepoklicanim izdal tožilsko poročilo, katerega del je leta 2000 objavil MAG,
                     Zdenki Cerar ne bi bilo treba nikogar vprašati. Ona sama ga je dala kar trem
                     institucijam, od katerih po zakonu nobena ni imela nobene pristojnosti pri
                     pregonu kaznivih dejanj in zato tudi ne vpogleda v podatke, ki jih tožilstvo po
                     zakonu zbira in vodi samo zaradi kazenskega pregona. Generalna državna tožilka,
                     ki je po svojih lastnih besedah »dolžna ukreniti vse, da se izsledijo
                     storilci«, proti sebi ni ukrenila ničesar. Tudi pristojni okrožni tožilec in
                     policija nista našla storilca in do danes nismo o tej izdaji uradne tajnosti
                     slišali ničesar več. </p>
                  <p>Spričo kar 253 strani podatkov iz tožilske evidence, nezakonito poslanih trem
                     nepooblaščenim institucijam, se je težko izogniti vprašanju, zakaj državna
                     tožilka v zadevi novinarja Petka ni dala odgovora, ki ga je preiskovalna
                     komisija Državnega zbora po zakonu upravičeno zahtevala. Ob veliki vnemi, s
                     katero generalna državna tožilka išče izdajalca nezakonitega seznama udbe,
                     državne tajnosti totalitarne Jugoslavije, ni mogoče razumeti, zakaj je njena
                     izdaja tožilskih podatkov, uradne tajnosti Republike Slovenije, ostala brez
                     posledic in zamolčana. Zdenka Cerar, ki je javno razglašala, da ni
                     nedotakljivih, je nedotakljiva.</p>
                  <p>Ni se treba truditi in iskati, po katerih zakonskih merilih so v aferi udba.net
                     ravnali državni organi. V totalitarnem sistemu so bili zakoni postranska stvar.
                     Merilo je bil tak ali drugačen interes, javni, narodni, »širši družbeni
                     interes«, vse v interpretaciji vladajoče partije. Tako so se glede udbovskih
                     seznamov odzvale tudi sedanje slovenske oblasti. »Širši družbeni interes« je po
                     potrebi nad zakonom tudi pri Zdenki Cerar, vrhovni varuhinji zakonitosti.
                     Potrebo določa sama. </p>
                  <p>Udba se je vrnila in njeni so jo sprejeli kot svojo. Pazimo, da se ne bi državi
                     zgodilo kaj hudega!</p>
               </div>
            </div>
            <div type="div2">
               <head>Voluharji</head>
               <docAuthor>Blaža Cedilnik </docAuthor>
               <div type="div3">
                  <p>V naš vrt se je od nekod priklatil voluhar. Vrt je obdan z nizko betonsko
                     ograjo, ki pa menda za mladega voluharja ne predstavlja posebne ovire. Star
                     voluhar pa je ne bi mogel več preplezati. Pravzaprav ne vem, kdaj je voluhar
                     star. Tale naš voluhar ima že kar nekaj let. Najprej nam je požrl borovnice,
                     potem se je pa spravil na cvetlično gredo in skrbno odstranil vse tulipane.
                     Začel je na enem koncu grede in vsako leto nadaljeval tako, da letos ni bilo
                     niti enega več. Rastlinam, ki jih ne mara, se je spretno izognil. Seveda smo se
                     ga poskušali znebiti. Pofutrali smo mu vse mogoče zadeve, ki jih prodajajo v ta
                     namen, pa nič. Okoli tulipanov smo zakopali suhe ježice kostanjev, brinove
                     veje, ribje glave. Rezultat je bil ničen. Potem je nekdo svetoval, naj ga
                     uničimo s plinom. Mož in svak sta vzela jeklenko, napeljala plin v rove in
                     prižgala. V trenutku so začeli sikati iz zemlje po vsem vrtu plameni in požgali
                     vse, kar je raslo na njem. Vendar je bilo kmalu jasno, da se voluharju ni nič
                     zgodilo. Da se je lahko zalezel v rov in tam počakal, da je bila ujma mimo. In
                     tako se voluhar še vedno veselo sprehaja po našem vrtu. Pravzaprav pod našim
                     vrtom. Svetovali so nam še kuno, kanjo, sokola. Ampak nas nekako niso
                     navdušili. To pa ne pomeni, da smo se vdali. Mi se ne damo. Nekoč je bila pri
                     hiši neka past za voluharje. Treba jo bo poiskati in, ni hudič, da ga ne bomo
                     nekoč ujeli. Če seveda ne bo prej od starosti poginil.</p>
                  <p>Zakaj vam pripovedujem to »zgodbo«, kot pravijo naši vrli politiki. Zato pač,
                     ker imam, kot že veste, nore asociacije. Ja, saj pravzaprav že ves čas živimo z
                     voluharji. Takimi, na dveh nogah, se je včasih reklo. Stara garda voluharjev si
                     je kopala podzemne rove in si v njih pripravila vse potrebno in nepotrebno, če
                     bi jih slučajno začel kdo preganjati. Mlajša garda pa si je izmislila bolj
                     sofisticirane »rove«. Tak »rov« je tudi Zakon o varstvu osebnih podatkov, ki so
                     ga zmogli še pravi čas uštuliti v zakonodajo in v katerega se zatečejo v
                     primeru, ko se kdo spravi nadnje. Pa še in še je takih zakonov. Seveda so vsi
                     »namenjeni za zaščito malega človeka«. Ampak človek mora biti slep in gluh in
                     vsaj še butast, da ne uvidi, koga v resnici varujejo. Ti naši vrli voluharji
                     izpodjedajo korenine vsemu, kar je v tej naši ljubi mali državi užitnega.
                     Prisvojili so si vsa podjetja, ki so kaj vredna. Da ne govorimo o raznih
                     mahinacijah, ki jih počnejo, seveda je vse popolnoma zakonito ali skoraj
                     zakonito ali pa ni protizakonito (luknja v zakonu – slučajna ali namerna?). Saj
                     so si zakone napisali na kožo. Pri tem jim pa nihče nič ne more. Le kako bi
                     jim. Voditi države tako, da bi nam bilo vsem lepo in prijazno v njej, sicer ne
                     znajo, znajo pa poskrbeti zase. Za nazaj in za naprej. Ni ga strupa (beri:
                     dokaza), ki bi jim škodoval.</p>
                  <p>Laž je nesmrtna duša komunizma. Komunizma ni več, laž je pa ostala. In
                     aroganca. Zgodovino so si priredili tako, da so si naredili temelj, ki jim bo
                     zagotavljal obstoj za vse večne čase, tako doma kot v svetu. Saj človek ne more
                     verjeti. Dokazi prihajajo na dan, pa kaj. Pa nič. Bile so napake. Kdor dela, se
                     pač tudi zmoti. Kdor dela, se kdaj tudi pregreši. Znanstvenik (pravi
                     znanstvenik, neodvisen znanstvenik, ne pa kakšen tak, ki se pajdaši z Janšo,
                     Bajukom itd.) ima pač pravico, da izbere vire, iz katerih bo črpal svoje teze
                     in teorije. Če mu kakšen vir ni všeč, če mu ne paše, ga pač ignorira. Tako je
                     to. In če kdo napiše kakšno takšno ekspertizo, ki ni povsem v skladu z »našimi
                     temelji«, se jo tudi ignorira. Raziskovalni projekt o partizanskih pobojih
                     ranjencev in knjiga, ki je ob tem nastala, se je ignoriral. Pa kaj. V zadnji
                     sobotni prilogi (26. aprila) je Alenka Puhar pisala o peticiji slovenskih žena
                     Duceju, v kateri so ga v začetku leta 1942 prosile, naj prepreči streljanje
                     talcev. Peticija ni nikoli prišla tja, kamor je bila namenjena. »Lepega dne sta
                     prišli na sestanek skupine, ki je zbirala podpise, dve starejši učiteljici, ki
                     sta trdili, da ju pošilja sam Boris Kidrič. Povedali sta, da ima vrh OF
                     zanesljivo zvezo, ki bo posredovala peticijo na pravi naslov ... Res škoda bi
                     bilo, ko spomenica s tako množico zbranih podpisov ne bi prišla v prave roke ...
                     In tako so podpisi dobili noge. O tej akciji ni nihče več nikdar nič slišal. Za
                     zbranimi podpisi se je izgubila vsaka sled.« V zgodovinskih in vseh drugih
                     knjigah, ki jih je na tone, ni o tem niti besede. Angela Vode, pobudnica
                     peticije »mu je šla na limanice samo delno. Podpisane papirje je dala iz rok in
                     se pustila ogoljufati; v svoji oceni pa se ni pustila farbati: Kidrič je bil
                     proti, ker <emph>»imajo komunisti streljanje talcev v načrtu ... predvsem se
                        znebijo neljubih oseb, bodisi nasprotnikov ali pa sopotnikov. Poleg tega pa
                        poženejo ljudem strah v kosti, da se jih čim več zateče tja, kjer jih ne
                        dosežejo aretacije kot talce: k partizanom. Bila je okrutna borba na
                        življenje in smrt.«</emph> Če se je pozneje kdo zanimal za nesojeno peticijo
                     Mussoliniju, za sabo ni pustil nobenih sledov. Kot že zapisano, se lahko
                     vztrajen bralec prebije skozi skladovnico literature o vojnih dneh in
                     slovenskem uporu, pa ne bo nikjer nobenega sledu o protestu proti streljanju
                     talcev. Samo dve izjemi sta (če se zelo ne motim) in v obeh je bila peticija
                     znova »ukradena«: Zdaj ne zato, da bi jo vzela noč, temveč da bi rabila za
                     druge, bolj pravoverne in slavilne namene. Najprej je Lojz Tršan, ki je
                     raziskoval OF v Ljubljani, vzel peticijo iz maja 1942 in jo vdelal v leto 1943,
                     pripisal pa prav tisti komunistični skupini, ki je bila tako ponosna na to, da
                     ona zahteva, ne pa sramotno in klečeplazno prosi. Nato pa je Niko Lukež, ki
                     sodi med velike zagovornike vseh štirih spomenikov demonstrantkam iz leta 1943
                     (in vseh drugih spomenikov NOB), uporabil podpise iz leta 1942, tudi v
                     faksimilu, da bi dokazal, kako slavna in požrtvovalna je bila naša preteklost
                     in kako sramotno je početje tistih, ki jo »blatijo«. Kot ponavadi se, kadar gre
                     za vojne čase, oznaka blatenja in sramotenja uporabi, brž ko gre za manj
                     napihnjeno in bolj trezno predstavitev dogajanja.</p>
                  <p>Prav zanima me, kakšne bodo reakcije in odmevi na ta prispevek v pismih
                     bralcev. Skoraj sem prepričana, da jih ne bo, če pa že bodo, bodo sekali kar
                     tako, na počez. Kot vedno, kadar ni protiargumenta oziroma, kadar je argument
                     premočan.</p>
                  <p>Sem pa vedno vesela, kadar posveti žarek, pa najsi bo še tako droben, v gosto
                     meglo, v katero je ovita naša zgodovina. Vzbuja upanje, da bo prišla resnica le
                     nekoč na dan. Kajti v nasprotnem primeru se nam slabo piše. Laži in polresnice
                     o preteklosti niso trden temelj, na katerem naj zidamo našo prihodnost. Pač pa
                     te laži in polresnice omogočajo preživetje in oblast voluharjem našega
                     časa.</p>
                  <p>Ampak v tej naši ljubi deželici ne gre brez zabave. Za to je poskrbel častni
                     konzul iz Nove Zelandije, ko je objavil na svetovnem spletu seznam ljudi, ki so
                     na kakršen koli način prišli v stik z udbo. Nekateri zato, ker so sodelovali z
                     njo, lahko bi se reklo, voluharji, drugi zato, ker so jih opazovali ali
                     nadzorovali. Vendar se da to ugotoviti iz priloženega šifranta. Nastal je
                     preplah. En sam telefonski klic je bil dovolj, da so zadevo zablokirali. Ampak
                     žal je to zelo težko, če že ne nemogoče. Kajti država, kjer je bila zadeva
                     postavljena na svetovni splet, se je sklicevala na svobodo in demokracijo in ni
                     hotela odstraniti neljubih seznamov. Računalničarji pa so prišli do želenih
                     podatkov malo naokrog, po ovinkih. Vendar so na nek način naši vrli zaščitniki
                     dosegli svoje. Spletna stran z udbo je bila tako oblegana, da si moral imeti
                     jeklene živce, da si si jo lahko ogledoval. Poleg tega pa so si ljudje
                     skopirali nekatere dele in po svetovnem spletu se je potem to kompletiralo. Če
                     ima neka reč takšno reklamo, potem je pač zanimiva. Zelo, zelo zanimiva. Bil si
                     velik frajer, če si rekel, da si si zadevo ogledal in da imaš celo nekaj
                     skopiranega. Seveda je bila to najpomembnejša novica in so je bili vsi mediji
                     polni. Meni pa je bila najbolj všeč izjava, da je bila blokada v Sloveniji
                     stalinističen popadek. In to, da ne moremo govoriti o svobodi in demokraciji,
                     če zadostuje telefonski klic nekega uradnika, da se zgodi blokada. Kot včasih,
                     ko se je na tak način preprečilo izid časopisa. Vzrok za blokado je bilo
                     ogroženo življenje določenih ljudi. Joj, joj, joj! Sancta simplicitas! Človek
                     ostane brez besed. Zakaj so se pa potem vdali, mi pa tudi ni jasno. Zdaj je
                     zadeva sicer dostopna, ampak zaradi masovnega obleganja skoraj nedostopna.
                     Obstaja pa zanimiva dilema. Ali je dal to na svetovni splet kot častni konzul
                     ali kot privatna oseba. Od tega je namreč odvisno, ali mu bodo vzeli častno
                     konzulstvo ali ne. Še bo veselo! Ko bomo odhajali v Ameriko, nam najbrž ne bo
                     treba več odgovarjati na vprašanje, če smo bili kdaj člani komunistične
                     partije. Samo na seznam bodo pogledali, pa bo.</p>
                  <p>V reviji Rože in vrt sem prebrala, da ni praznih voluharskih območij. Kajti
                     neznansko hitro se množijo in očitno jim zlepa ne prideš do živega. Razpasli so
                     se po vsem svetu. Voluhar svetovnega formata je, kdo pa drug, Sadam Husein.
                     Hkrati pa je tudi zelo nevaren. Nevaren zaradi svojih samomorilskih teroristov.
                     Na našo srečo njegovo domovanje ni v našem vrtu, ampak v precej oddaljenem
                     Iraku. Tudi on si je skopal celo mrežo rovov, da bi se zalezel vanje, če bi se
                     kdo spravil nanj. Ampak po vsem svetu so se našli ljudje, ki so se zavzeli
                     zanj, vsepovsod so prirejali demonstracije, najbolj vzneseni so odšli v Irak,
                     da bi ga z lastnimi telesi zavarovali kot nekakšen živi ščit. Branko Gradišnik
                     (vsa čast mu) si je upal jasno in glasno povedati, da svet, takšen kot je,
                     potrebuje svetovnega policaja in da so Združene države pač najboljše, kar nam
                     je na razpolago, ker so vse ostale institucije, ki naj bi to delo opravljale,
                     neučinkovite, rigidne. Seveda se je vsula poplava člankov, ki pljujejo po njem
                     in se nekako strnejo ob misli: »Bog nas varuj tega, da bo Amerika svetovni
                     policaj.« Sama se pa v večini izraženih misli strinjam z Gradišnikom: »Bog nas
                     varuj tega, da bo svet brez učinkovitega policaja.« Bojim pa se, da se je
                     Gradišnik zameril muslimanom, ker iz njegovega sestavka sledi, da je ta vera
                     takšna, da skoraj vzpodbuja samomorilski terorizem. Naš mufti je sicer takšne
                     trditve kategorično zavrnil, vendar ga ni nihče vprašal, kako je bil lahko
                     odprt lov na avtorja Satanskih stihov, ki je užalil muslimane in se je leta in
                     leta selil naokrog in se skrival. To sem povedala mimogrede, pa naj pripomnim
                     še to, da naši novinarji ne postavljajo pravih vprašanj. Medtem je svetovni
                     policaj opravil svoje delo. Vendar sem nekako prepričana, da se je veliki
                     voluhar zalezel v enega od svojih rovov in tam mirno čakal, da ujma mine. Tako,
                     kot se to dogaja z vsemi voluharji. Kadar naredijo takšno svinjarijo, oziroma,
                     kadar kljub vsej zaščiti pride njihova svinjarija na dan, da se celo javno
                     mnenje obrne proti njim, potem se zalezejo v nekakšen svoj rov, se umaknejo iz
                     politike, dokler se gonja ne poleže, svinjarija pozabi. Potem spet zablestijo v
                     vsem sijaju in veselo nadaljujejo tam, kjer so morali nehati. Tako kot se je to
                     zgodilo z voluharjem na našem vrtu.</p>
               </div>
            </div>
         </div>
         <div type="div1">
            <head>NSZ – Izjave in dokumenti</head>
            <div type="div2">
               <div type="div3" subtype="intro">
                  <p>Zaradi presežne vloge, ki jo ima v slovenskih razmerah zakon o vojnih
                     grobiščih, smo se odločili, da predsednika vlade RS Antona Ropa in predsednika
                     SLS Franca Buta opozorimo na komaj predvidljive posledice, ki bi jih imelo
                     sprejetje zakona v predlagani obliki. Nobeden od obeh naslovnikov na pismo ni
                     odgovoril.</p>
               </div>
            </div>
            <div type="div2">
               <head>Pismo predsedniku vlade </head>
               <div type="div3">
                  <p>Gospod </p>
                  <p>Anton Rop </p>
                  <p>Predsednik vlade Republike Slovenije </p>
                  <p>Ljubljana</p>
                  <p>Spoštovani gospod predsednik!</p>
                  <p>Kakor smo izvedeli iz medijev, bo vlada v četrtek, 10. aprila, obravnavala
                     besedilo predloga zakona o grobiščih, kot ga je bilo pripravilo ministrstvo za
                     delo. </p>
                  <p>Ker pomen tega zakona presega ureditev določenega področja v tem, da mu njegova
                     moralna, kulturna in politična vloga daje značaj najpomembnejšega akta
                     Republike Slovenije po osamosvojitvi, Vas želimo, gospod predsednik, najresneje
                     opozoriti na zgodovinsko odgovornost, ki jo vlada z oblikovanjem in sprejetjem
                     tega zakona jemlje nase. Katerikoli vlada, ne samo ta, ki jo vodite Vi in ki
                     stoji na koaliciji, ki je zaradi svojega ideološkega vzgona v nevarnosti, da v
                     predlaganem zakonskem dokumentu vidi možnost za svoje parcialne interese in
                     perspektive, vsaka vlada, ponavljamo, bi se ob besedilu s tako presežnim
                     pomenom, ko je ta, morala prepustiti zgolj logiki, ki jo zahteva dobro države.
                     Gre za stvar, ki je zaradi gospodarskih in zunanjepolitičnih vprašanj, ki
                     trenutno zaposlujejo Vas in Vašo vlado, moda niste zagledali, zato Vas moramo
                     opozoriti na njeno komaj predstavljivo velikost. Če bo zakon o grobiščih
                     sprejet v besedilu, ki Vam je bilo poslano, bo to ponovitev oziroma dopolnitev
                     dejanja, ki se je zgodilo leta 1945. Genocid bo dobil politično potrdilo – tam
                     fizična smrt tisočev ljudi, tukaj odvzem ali poneverba njihovih identitetnih
                     dokumentov. Prepričani smo, da kljub ideološki usmeritvi, za katero ne dvomimo,
                     kakšna je, Vi in Vaša vlada ne bosta dovolila zgodovini, da Vam zapiše oceno,
                     za katero ste v nevarnosti, da jo boste tako izsilili. </p>
                  <p>Spričo povedanega, Vam, gospod predsednik, predlagamo, da začnete nov postopek
                     za oblikovanje zakona, pri katerem ne bo izključena NSZ, kot je dosledno bila
                     do sedaj. </p>
                  <p>S spoštovanjem!</p>
                  <p>NOVA SLOVENSKA ZAVEZA</p>
                  <p>Predsednik</p>
                  <p>Anton Drobnič</p>
                  <p>Ljubljana, 9. aprila 2003</p>
               </div>
            </div>
            <div type="div2">
               <head>Pismo predsedniku Slovenske ljudske stranke </head>
               <div type="div3">
                  <p>Gospod</p>
                  <p>Franci But</p>
                  <p>Predsednik SLS</p>
                  <p>Ljubljana</p>
                  <p>Spoštovani gospod predsednik!</p>
                  <p>Po medijskih poročilih je ministrstvo za delo pripravilo nov predlog zakona o
                     vojnih grobiščih, ki naj bi ga Vlada Republike Slovenije obravnavala že ta
                     četrtek. Po pričakovanju medijev za ta predlog ne bo potrebno koalicijsko
                     usklajevanje, ker po zagotovilih koalicijskih strank, med njimi tudi SLS, tega
                     ne bo zahtevala nobena (DELO 8. 4. 2003). </p>
                  <p>Ne vemo, ali so časopisna poročila pravilna, vendar jih moramo jemati resno,
                     ker jih nihče ni zanikal. Zato izhajamo iz dejstva, da tudi stranka, ki ji
                     predsedujete, ne namerava ugovarjati danemu predlogu in da ga vsaj v vladi
                     namerava podpreti. To dejstvo zahteva, da vam sporočimo svoje stališče o
                     nadomestnem predlogu zakona o vojnih grobiščih. </p>
                  <p>NSZ ne pozna uradnega predloga ministrstva za delo, ker ni bila vključena niti
                     v pripravo prvotnega besedila niti v pripravo sedanjega predloga in je za
                     mnenje nihče ni vprašal. Že samo to dejstvo je zgovoren kazalec, kako sporen je
                     ta predlog, ko je glavna legalno organizirana skupina državljanov, ki skrbi za
                     koristi pobitih in njihovih svojcev, načrtno in dosledno izključena iz
                     dejavnosti za ureditev njihovih grobišč, ki jo vodijo in obvladujejo stranke
                     totalitarne kontinuitete.</p>
                  <p>Učinki predlaganega zakona, kolikor ga poznamo iz predloga vladne komisije,
                     bodo porazni za narodno pomiritev in za pravno državo. Predlog zakona, za
                     katerega avtorji trdijo, da enakopravno obravnava obe v državljansko vojno
                     vpleteni strani, je v resnici samo potrditev in pravna poglobitev polstoletne
                     diskriminacije. Medtem ko padlim partizanom kot tudi padlim fašistom in
                     nacistom priznava vojaški status in vojaška pokopališča, pobitim pripadnikom
                     protikomunističnega odpora, ki so bili vojni ujetniki, daje le status civilnih
                     žrtev vojne (4. člen) z vsemi posledicami takšnega razlikovanja. Te niso samo
                     na področju zakona o vojnih grobiščih, posledica zakonskega odvzema vojaškega
                     statusa pobitim vojnim ujetnikom je tudi zanikanje, da je bil nad njimi storjen
                     vojni zločin zoper vojne ujetnike, kar pomeni zastaranje kazenskega pregona
                     zoper storilce. Če pripadniki protikomunističnega odpora po zakonu niso bili
                     vojaki takoj po vojni, tudi niso bili vojaki med vojno, kar pomeni, da tudi za
                     tiste, ki so padli ali bili pobiti med vojno, ni vojaških pokopališč.</p>
                  <p>Takšna ureditev je ne samo neresnična in skrajno diskriminatorna, ampak tudi v
                     očitnem nasprotju z mednarodnimi konvencijami o vojnih ujetnikih.</p>
                  <p>Predlagane označbe na vojnih grobiščih nimajo nič skupnega z resnico. V
                     zamolčanih grobiščih civilnih žrtev niso »žrtve vojne«, kot govori predlagani
                     napis, ampak samo žrtve revolucionarnega nasilja (Krimska jama, Brezova reber
                     in nešteto drugih iz pomladi 1941 in jeseni 1943). Predlagani napis bi bil
                     čista laž. Še bolj nesmiseln je predlog, naj bo »na grobiščih po vojni
                     usmrčenih oseb iz 4. člena« napis »Žrtve vojne in povojnih usmrtitev«. Po vojni
                     ni »žrtev vojne«, te žrtve niso bile »usmrčene« (usmrtitev = izvršitev smrtne
                     kazni), ampak pobite ali umorjene. Uzakonjena laž ni resnica in je daleč od
                     opevanega pietetnega odnosa do umrlih. </p>
                  <p>Predlagana ureditev izkopov je skrajno birokratizirana in praktično
                     nedosegljiva. Takšna zakonska ureditev bi dejansko pomenila prepoved
                     kakršnegakoli izkopa in resnične ureditve grobišča. Šlo bi samo za prikrivanje
                     resnice, za zaznamovanje z lažnimi označbami, za državno nadzorstvo ter
                     prepoved urejanja grobišč svojcem, sorodnikom in prijateljem tam pokopanih
                     žrtev. </p>
                  <p>Razen naštetih je v predlogu zakona še vrsta drugih spornih določb, ki
                     utrjujejo gornja spoznanja, ne nazadnje tudi protiustavna legalizacija
                     konkretne črne gradnje pri breznu pod Krenom (49. člen), s katero naj bi zakon
                     pokril nepravilno delo samega predlagatelja – ministrstva za delo – in
                     onemogočil celotno ureditev grobišča. </p>
                  <p>Predlog zakona je za drugo stran državljanske vojne, ki jo predstavlja NSZ,
                     popolnoma nesprejemljiv, je žalitev za svojce pobitih, je nadaljevanje
                     komunistične prevare in uzakonitev narodnega razdora in kršitev mednarodnih
                     konvencij. Zato smo prepričani, da stranka, ki ji predsedujete, takšnega
                     zakonskega predloga ne bo podprla in da ga glede na svoj program ne more
                     podpreti. Tudi ne zato, ker se ponaša z imenom stranke, ki je bila nosilec
                     medvojnega protikomunističnega odpora in ji je pripadala večina žrtev, za
                     katerih grobišča gre. </p>
                  <p>Nasprotnega ravnanja ne bi mogli razumeti drugače kot zavestno zanikanje naših
                     prizadevanj za enako obravnavo vseh mrtvih Slovencev in za namerno pomoč
                     komunistični kontinuiteti pri njenih ključnih prizadevanjih za trajno
                     uzakonitev v totalitarni preteklosti z nasiljem uveljavljene »zgodovine«. </p>
                  <p>S spoštovanjem!</p>
                  <p>NOVA SLOVENSKA ZAVEZA</p>
                  <p>Predsednik</p>
                  <p>Anton Drobnič</p>
                  <p>Ljubljana, 9. aprila 2003</p>
               </div>
            </div>
            <div type="div2">
               <head>Pismo predsedniku Komisije Vlade RS za prikrita grobišča</head>
               <div type="div3">
                  <p>Gospod Peter Kovačič Peršin</p>
                  <p>predsednik Komisije za prikrita grobišča</p>
                  <p>Ljubljana</p>
                  <p>Podpisani se ne strinjamo, da se o tako pomembnem zakonu, kot je zakon o vojnih
                     grobiščih, s katerim se naša komisija ukvarja najmanj pet let, odloča s
                     korespondenčno sejo. Mislimo namreč, da sedanji predlog zakona ni usklajen z
                     mednarodnimi akti, ki jih je naša država sprejela in ratificirala. Čeprav so
                     razmere v sedanjem državnem zboru take, da lahko koalicija vladnih strank
                     deluje kot buldožer in zavrne kakršenkoli amandma in sprejme zakon po svojem
                     okusu, mora naša komisija ohraniti zdravo pamet in delovati normalno. Če bo
                     namreč zakon sprejet z vsemi napakami in prevarami v taki obliki, v kakršni smo
                     ga nedavno prejeli člani komisije v presojo, računam tudi, da se večina članov
                     s predlogom strinja, bo to za našo komisijo in državo blamaža. Kar v nekaj
                     členih je skregan z mednarodno zakonodajo. Poslati ga bo treba v presojo
                     Ustavnemu sodišču Republike Slovenije in ustreznim mednarodnim institucijam. </p>
                  <p>Omejili bi se samo na Ženevske konvencije z dne 12. avgusta 1949 in oba
                     dopolnilna protokola k njim. Teksti, ki jih navajamo, so iz knjige: ŽENEVSKE
                     KONVENCIJE o zaščiti žrtev vojn, Rdeči križ Slovenije, Ljubljana 1993. V
                     oklepajih so napisane strani, na katerih so členi napisani. </p>
               </div>
               <div type="div3">
                  <head>Ženevske konvencije</head>
                  <p>1. Tako Ženevska konvencija za izboljšanje položaja ranjencev, bolnikov
                     oboroženih sil v vojni v 17. členu (str. 37) odreja, kako je treba pokopati
                     mrtve. Povzemamo srednja odstavka:</p>
                  <p>»Trupla lahko upepelimo samo, če to zahtevajo nujni higienski razlogi ali
                     razlogi, ki izhajajo iz veroizpovedi umrlih. V primeru upepelitve se morajo
                     okoliščine in razlogi za upepelitev podrobno navesti v potrdilu o smrti ali
                     overovljenem seznamu umrlih. </p>
                  <p>Strani v spopadu bodo poleg tega poskrbele, da bodo umrli dostojno pokopani, po
                     možnosti v skladu z obredom veroizpovedi, ki so ji pripadali, da bodo njihovi
                     grobovi spoštovani, po možnosti razvrščeni po državljanstvu, dostojno
                     vzdrževani in tako označeni, da jih bo mogoče vedno najti. Zaradi tega bodo
                     strani v spopadu v začetku sovražnosti organizirale uradno službo za
                     registracijo grobov, da bi omogočile kasnejše izkope zaradi indentifikacije
                     trupel ne glede na lokacijo grobov in morebitni prenos v matično deželo.« </p>
                  <p>2. Omenjeno ponavlja Ženevska konvencija o ravnanju z vojnimi ujetniki v 120.
                     in 121. členu. Obravnavata smrt vojnih ujetnikov (str. 89-90): </p>
                  <p>V tretjem odstavku 120. člena najprej o postopku pri pokopu ali upepelitvi,
                     nato pa delna ponovitev odstavka 17. člena 2. konvencije:</p>
                  <p>»Oblast, ki je zajela vojne ujetnike, zagotavlja, da bodo vojni ujetniki, ki so
                     umrli v ujetništvu, dostojno pokopani, po možnosti s cerkvenimi obredi
                     veroizpovedi, ki so ji pripadali, njihovi grobovi pa redno vzdrževani in tako
                     obeleženi, da jih bo vedno mogoče prepoznati.«</p>
                  <p>Zadnji, t.j. peti odstavek istega člena pa ponavlja pojem <emph>»služba za
                        grobove, ki jo ustanovi sila, ki je zajela vojne ujetnike«</emph>. Ta sila
                     je <emph>»dolžna skrbeti za grobove in registrirati vsak poznejši prenos
                        trupel«</emph>. </p>
                  <p>3. Ravnanje z mrtvimi obravnava tudi Ženevska konvencija za zaščito civilnih
                     oseb med vojno z dne 12. avgusta 1949. V 130. členu (str. 131) ponavlja
                     prejšnji tekst, ki je seveda prilagojen statusu žrtev:</p>
                  <p>»Oblasti, ki internirane osebe zadržujejo, zagotovijo, da bodo internirane
                     osebe, ki so umrle v internaciji, dostojno pokopane z obredi veroizpovedi, ki
                     so ji pripadali; da bodo njihovi grobovi spoštovani, redno vzdrževani in tako
                     označeni, da jih bo mogoče vedno najti.</p>
                  <p>Umrle internirane osebe se pokopavajo posamično, razen če jih je zaradi
                     neizbežnih okoliščin treba pokopati v skupni grob. Trupla se smejo upepeliti
                     le, če to zahtevajo nujni higienski razlogi ali veroizpoved umrlega in če je
                     oseba sama izrazila tako željo.« </p>
                  <p>4. Ponovno se loteva mrtvih Dopolnilni protokol (protokol I) o zaščiti žrtev
                     mednarodnih oboroženih spopadov, na katerega se naveže tudi Dopolnilni protokol
                     (protokol II) o zaščiti žrtev nemednarodnih oboroženih spopadov. Protokol I v
                     34. členu (str. 155) odreja naslednje:</p>
                  <p>»Posmrtni ostanki oseb, ki so umrle iz razlogov v zvezi z okupacijo ali med
                     zaporom, do katerega je prišlo zaradi okupacije ali sovražnosti, morajo biti
                     spoštovani, njihovi grobovi pa morajo biti spoštovani, lepo vzdrževani in
                     zaznamovani tako, kot je določeno v 120. členu IV. konvencije, vse dotlej,
                     dokler njihovi ostanki ali grobovi ne dobijo v smislu konvencije in tega
                     protokola ugodnejšega tretmaja.«</p>
                  <p>Člen tudi poudarja, da je treba <emph>»olajšati vrnitev ostankov umrlih oseb in
                        njihovih osebnih stvari državi izvora na njeno zahtevo ali zahtevo družine,
                        če država temu ne nasprotuje«.</emph>
                  </p>
                  <p>Vendar visoka pogodbenica, na območju katere so grobovi, lahko odredi
                     izkop:</p>
                  <p>»kadar terjajo izkop javne koristi, pri čemer je mišljena potreba iz sanitarnih
                     razlogov ali razlogov preiskave ... «</p>
                  <p>Dopolnilni protokol o zaščiti žrtev nemednarodnih oboroženih spopadov (protokol
                     II) v 2. členu tudi piše (str. 188), da se bo <emph>»uporabljal brez
                        kakršnekoli diskriminacije, ki bi temeljila na rasi, barvi kože, spolu,
                        jeziku, veroizpovedi ali prepričanju, političnem ali drugem mišljenju,
                        nacionalnem ali socialnem poreklu, bogastvu, rojstvu in drugem statusu ali
                        na kateremkoli drugem podobnem kriteriju (v nadaljnem besedilu:
                        »diskriminacija«), za vse osebe, ki so prizadete v oboroženem spopadu, kot
                        je definiran v 1. členu«</emph>. Mrtve omenja 8. člen (Iskanje, str. 191):
                        <emph>»se poiščejo mrtvi, prepreči njihovo oropanje in se primerno
                        odstranijo«</emph>.</p>
               </div>
            </div>
            <div type="div2">
               <head>Vladni predlog zakona o vojnih grobiščih </head>
               <div type="div3">
                  <p>Krivci, ki so ravnali drugače, kot zahteva omenjeni protokol, se seveda
                     poskušajo rešiti krivde s prevarami. Poslužili so se je Angleži na procesu
                     proti Nikolaju Tolstoju, ko so se opirali na uradno stališče, da domobranci in
                     drugi, ki so bili vrnjeni Titovim partizanom, »niso bili vojni ujetniki, ampak
                     osebe, ki so se zatekle v njihovo varstvo po podpisu kapitulacije«. Podobno je
                     kar nekaj let trdil pri nas dr. Ljubo Bavcon, da so bili domobranci
                     »repatriiranci«, potem pa zaradi nevzdržnih nasprotnih argumentov od svojih
                     trditev odstopil. Zadnja verzija prevare je »da vaški stražarji (MVAC) in
                     domobranci niso bili vojaki«. </p>
                  <p>O tem bi moral seveda govoriti predlog Zakona o vojnih grobiščih v preambuli,
                     pa se ji izogne. Povedati bi namreč moral, da je namenjem predvsem ureditvi
                     prikritih grobišč žrtev vojnih in povojnih pobojev ter moral pojasniti, da so
                     bili leta 1945 in 1946 grobovi nasprotnikov tedanje oblasti po odredbi te
                     oblasti uničeni, zravnani z zemljo, marsikje pa tudi zemeljski ostanki umrlih
                     odkopani in odpeljani v neznano. </p>
                  <p>Zavedamo se, da sedanji trenutek ni ugoden za tako preambulo. Ne moremo pa se
                     strinjati z zgodovinsko potvorbo, da ni bilo revolucije in ne revolucionarnega
                     nasilja, in z diskriminacijo, da grobišča po vojni pobitih četnikov in
                     domobrancev nimajo statusa vojaških grobišč, kot določa 4. člen. Zato bi se
                     ustavili pri 16. členu (označevanje vojnih grobišč). Na zadnji seji smo se
                     dogovorili, da bi bil napis za umrle iz 4. člena: <emph>»Žrtve vojne in
                        revolucionarnega nasilja, Republika Slovenija«</emph>, pa čez dva dni
                     izvedeli iz medijev, da naj bi se glasil: <emph>»Žrtve vojne in povojnih
                        usmrtitev, Republika Slovenija«</emph>. </p>
                  <p>Vse omenjeno se lahko popravi kasneje, ko bodo razmere bolj normalne. </p>
                  <p>Na seji, ki jo predlagamo, bi se morali dogovoriti predvsem o izvedbenih
                     aspektih tega zakona in dosledno upoštevati 2. dopolnilni protokol k ženevskim
                     konvencijam o »<emph>nediskriminaciji</emph>«. Omenjeni protokol obravnava
                     ravno tako situacijo, kot je bila v Sloveniji med 2. svetovno vojno. Nekateri
                     bodo temu seveda oporekali, ker jo šlo za spopad med sovražno okupacijo. Takrat
                     dejansko ni šlo za spopad med dvema državama, ampak za nemednarodni spopad, ki
                     mu smemo reči državljanska vojna. Ni šlo za običajni prepir na vaški veselici,
                     kot opozarja protokol v svojem 1. členu, točka 2 (str. 188), da <emph>»se ne bo
                        uporabljal za situacije pri notranjih nemirih in napetostih, kot so upori,
                        izolirani ali sporadični akti nasilja in drugi akti podobne narave, ker to
                        niso bili oboroženi spopadi«</emph>.</p>
                  <p>Nekaj takih nedoslednosti bi našteli:</p>
                  <p>7. člen, drugi odstavek:</p>
                  <p>»Vojna grobišča so tudi izpraznjena grobišča in grobovi posmrtnih ostankov
                     oseb, na katerih so ohranjena avtentična spominska znamenja (kenotafi) ter
                     spominska obeležja.«</p>
                  <p>Sporna je zahteva po ohranjenem avtentičnem spominskem znamenju. Za zgled bi
                     omenili grobišče na na Orlovem vrhu na Ljubljanskem gradu, v katerem je bilo
                     pokopanih 150 padlih domobrancev. Leta 1946 uničeno, tudi avtentični križ na
                     vsakem grobu in veliki v sredini, zemeljski ostanki pokopanih pa izvečine
                     odpeljani. Podobno je z najmanj tremi grobišči na strelišču ob Dolenjski cesti.
                     Zdaj vemo, da so bila v obdobju 1981–1982 razkopana. Omenili bi za zgled tudi
                     skupni grob umrlih 1. septembra 1944 ob napadu na Črni Vrh nad Idrijo. V njem
                     je pokopanih 44 padlih domobrancev in civilistov, na njem so zdaj drugi
                     grobovi. V Grahovem pri Cerknici je ostalo prostora samo za posamezni grob, na
                     katerem je nagrobnik, posvečen samo Francetu Balantiču, čeprav je v grobu
                     pokopanih 29 ljudi. Še bi lahko naštevali in omenili že med vojno izpraznjene
                     grobove v Jelendolu, Grčaricah in Bavdlah pri Grčaricah in podobno, kaj šele
                     grobišče umrlih na Teharjah, ki leži 12 m globoko pod trdnimi industrijskimi
                     odpadki na kraju, kjer je zdaj vežbališče za golf. </p>
                  <p>V omenjeni člen bi morali torej vpisati besedo <emph>»uničena grobišča«</emph>.
                     Izpustiti bi bilo treba besedo <emph>»avtentična«</emph>, in to zato, ker
                     avtentičnih znamenj na uničenih ali izkopanih grobiščih ni. Poleg tega bi
                     morale imeti status grobišča tudi farne spominske plošče, na njih so namreč
                     napisana izvečine imena žrtev, ki ne bodo nikoli identificirane, in bi jih zato
                     morala imeti država za kraj njihovega pokopa.</p>
                  <p>Če bi se hoteli izogniti diskriminaciji, bi se moral drugi odstavek 7. člena
                     glasiti takole:</p>
                  <p>Vojna grobišča so tudi uničena ali izpraznjena grobišča ali grobovi posmrtnih
                     ostankov oseb, ne glede na to, ali so nagrobna spominska znamenja na njih
                     ohranjena ali ne, kot tudi farne spominske plošče, na katerih so napisana imena
                     ljudi, ki ne bodo nikoli identificirani, in jih zato država šteje za kraj
                     njihovega pokopa. </p>
                  <p>27. člen (dovoljenje za izkop ali prekop) in 28. člen (novo odkrita vojna
                     grobišča) </p>
                  <p>Omenjena člena sta hote zapletena. Njun končni cilj je, da se ne dogodi nič.
                     Medtem ko sta, denimo, 17. in 29. člen, ki obravnavata varstvo grobišč
                     pripadnikov tujih armad in novo odkrita vojna grobišča tujcev, preprosta,
                     izvedljiva in usklajena z mednarodno zakonodajo, se za domače ljudi skrajno
                     zapleta. Najbolj absurden je seveda tretji odstavek 27. člena, ki dovoljuje
                     izkop samo:</p>
                  <p>a) na zahtevo svojcev;</p>
                  <p>b) če gre za posamični grob;</p>
                  <p>c) če je mogoča nedvoumna identifikacija;</p>
                  <p>d) če da svoj pristanek lastnik zemljišča;</p>
                  <p>
                     <emph>e) če stroške, nastale z izkopom, prekopom v celoti prevzamejo družinski
                        člani, ki zahtevajo izkop.</emph>
                  </p>
                  <p>Absurden je seveda tudi odstavek o kremiranju, ki bi bilo dovoljeno takrat,
                        <emph>»ko v zato predpisanem postopku posmrtnih ostankov oseb iz novo
                        odkritega grobišča ni bilo mogoče identificirati«</emph>. V resnici je
                     kremiranje dopustno izjemoma, kot smo omenili pri obravnavi Ženevske konvencije
                     o izboljšanju stanja ujetnikov, samo zaradi <emph>»nujnih higienskih razlogov
                        ali razlogov, ki izvirajo iz verskih običajev«</emph>! </p>
                  <p>Če se iz zadnjih dogodkov nismo nič naučili, bi vsaj lahko opazili, kako v
                     Potočarih v Bosni in Hercegovini pokopavajo pomorjene, ki so jih odpeljali iz
                     Srebrenice. Tam so izkopane izvečine identificirali in vsak je dobil svoj grob.
                     Pri nas kaj takega ne bo izvedljivo, država pa bi morala na predlog naše
                     komisije odločiti takole: večino največjih 200 grobišč bo uredila in označila,
                     kakor se bomo dogovorili, za druge pa bi izbrala »<emph>sanitarni izkop</emph>«
                     v duhu 34. člena I. protokola k Ženevskim konvencijam, podobno, kot to ureja
                     pri grobovih in grobiščih tujcev. Razglasiti bi morala sanacijo slovenskega
                     ozemlja, da bo torej, ne oziraje se na privolitev svojcev, lastnikov zemljišča
                     ali kogarkoli drugega, postopno izpeljala izkope vseh manjših grobišč; lahko se
                     za zdaj omeji na tiste, kjer domnevamo, da je žrtev manj kot sto. Podobno, kar
                     delamo zdaj z grobovi vojakov tujih narodnosti, ko jih izkopavamo,
                     identificiramo, če je možno, in pokopavamo na treh krajih (v Celju, Kranju in
                     Ljubljani), bi, denimo, za kraje pokopa neznanih umrlih določili najbližje
                     pokopališče, če bo taka odločitev občinske ali regionalne skupnosti, sicer pa
                     ljubljanske Žale, pokopališče na Dobravi v Mariboru, kraj nekdanjega taborišča
                     in grobišča na Teharjah ter prostor pred jamo pod Krenom v Kočevskem Rogu.
                     Zemeljske ostanke identificiranih žrtev bi na željo predali svojcem, da jih
                     pokopljejo v družinskem grobu. Člena 27. in 28. bi morali torej temeljito
                     spremeniti, saj sta diskriminatorna izključno v škodo domačih ljudi, Slovencev.
                     Uskladiti bi ju morali z mednarodnimi konvencijami in protokoli, da bi bila
                     napisana približno tako kot člena, ki obravnavata vojna grobišča tujcev. </p>
                  <p>Ponavljamo tudi, da bo potrebna po navodilih petega odstavka 120. člena
                     Ženevske konvencije o ravnanju z vojnimi ujetniki »<emph>služba za grobove, ki
                        jo ustanovi sila, ki je zajela vojne ujetnike. Ta je dolžna skrbeti za
                        grobove in registrirati vsak poznejši prenos trupel</emph>«. Ravno to je
                     pobuda dr. Jožeta Dežmana, ko predlaga, da bi slovenska ustanova nosila ime
                     Slovenski zavod za pokop in ureditev grobov žrtev vojne in revolucije.</p>
                  <p>S predlogom o sklicu seje, na kateri bi obravnavali vse našteto, se strinjajo
                     člani komisije. Tekst, na katerega opiramo svojo pobudo, so dobili pozneje:</p>
                  <p>Viktor Blažič, Ljubljana</p>
                  <p>Vincencij Demšar, Škofja Loka </p>
                  <p>Mitja Ferenc, Ljubljana, </p>
                  <p>Janez Gril, Ljubljana </p>
                  <p>Boris Jagodič, Celje</p>
                  <p>Boris Mlakar, Ljubljana</p>
                  <p>Bogomir Štefanič, Kočevje </p>
               </div>
            </div>
            <div type="div2">
               <head>Predlog zakona o vojnih grobiščih – druga obravnava</head>
               <div type="div3">
                  <p>Zakoni imajo to vlogo, da urejajo politično in pravno neurejena področja. Glede
                     vojnih grobišč je tako področje samo eno: kraji masakrov, ki so jih med vojno
                     in po vojni nad svojimi nasprotniki uprizorili koministični partizani in za
                     totalitarni režim niso obstajali. Samo ti kraji so potrebni zakonske ureditve.
                     Toda sile komunističnega nasledstva vedo, da bi se z njihovo ureditvijo nujno
                     razkril tudi del resnične zgodovine. Da bi torej ostala skrita genocidna narava
                     preteklosti, s katero so te sile tradicionalno povezane, je bilo sklenjeno, da
                     se neurejena grobišča vključijo v splošni načrt zakona o vojnih grobiščih in da
                     se jim tako vzame pomen, ki ga imajo. Čeprav ima torej predlagani zakon
                     ideološko vlogo, ga NSZ spričo političnih razmer, kakor so se vzpostavile v
                     Sloveniji, sprejema, a le pod pogojem, da se iz njega odstranijo ali spremenijo
                     tisti členi, ki pomenijo posmrtno diskriminacijo genocidno pobitih vojakov
                     protikomunistične vojske. Zato seznanja slovensko politično javnost z
                     naslednjimi amandmajskimi zahtevami.</p>
                  <p>K 2. členu: Prvi odstavek 2. člena se spremeni tako, da se glasi: »Vojaška
                     grobišča so grobišča vojaških oseb, ki so med vojno ali po vojni umrle zaradi
                     vojnih dogodkov, revolucije ali državljanske vojne na ozemlju Republike
                     Slovenije.«</p>
                  <p>K 3. členu: Prvi odstavek 3. člena se spremeni tako, da se glasi: »Grobišča
                     žrtev vojne so grobišča civilnih oseb, ki so umrle med vojno ali po vojni
                     zaradi vojaških dogodkov, revolucije ali državljanske vojne na ozemlju
                     Republike Slovenije.«</p>
                  <p>K 4. členu: Četrti člen se v celoti črta, ker je že vsebovan v 2. oziroma v 3.
                     členu.</p>
                  <p>K 7. členu: Drugi odstavek 7. člena se spremeni tako, da se glasi: »Vojna
                     grobišča so tudi izpraznjena oz. prekopana grobišča ali grobovi posmrtnih
                     ostankov oseb iz 2. ali 3. člena tega zakona.« Drugi odstavek obrazložitve k 7.
                     členu se črta. </p>
                  <p>K 11. členu: Prvi odstavek 11. člena se spremeni tako, da se glasi: »Varstvo in
                     urejanje grobišč zagotavlja Zavod Republike Slovenije za vojna grobišča.«</p>
                  <p>K 13. členu: Drugi odstavek 13. člena se spremeni tako, da se glasi: »Besedilo
                     posvetilne narave se na vojaških grobiščih iz 2. člena tega zakona, razen na
                     grobiščih pripadnikov tujih armad, glasi: »Umrli v vojni, Republika Slovenija«
                     ali »Umrli v revoluciji in državljanski vojni, Republika Slovenija.« Na
                     grobiščih žrtev vojne iz 3. člena tega zakona se glasi: »Umrli kot žrtve vojne,
                     revolucije in državljanske vojne, Republika Slovenija.«</p>
                  <p>Četrti odstavek tega člena se spremeni tako, da se glasi: »Na vojnih grobiščih
                     niso dovoljene označbe, besedila ali simboli, ki poveličujejo in slavijo
                     nacistično, fašistično ali komunistično ideologijo pokopanih oseb.«</p>
                  <p>K 22. členu: Sedmi odstavek tega člena se črta. Posmrtni ostanki se lahko samo
                     pokopljejo. </p>
                  <p>NOVA SLOVENSKA ZAVEZA</p>
                  <p>Tajnik:</p>
                  <p>Stane Štrbenk</p>
               </div>
            </div>
         </div>
         <div type="div1">
            <head>Mednarodno pravo in vračanje kozakov in domobrancev</head>
            <div type="div2">
               <head>Uvod</head>
               <docAuthor>Anton Drobnič</docAuthor>
               <div type="div3">
                  <p>V knjigi S. Karnerja, E. Reiterja in G. Schöpferja KALTER KRIEG (Hladna vojna)
                     o konfrontaciji med vzhodom in zahodom v letih 1945–1990, ki je izšla pri
                     graški založbi Leykam, je objavljena tudi razprava Nikolaja Tolstoja Uporaba
                     mednarodnega prava pri prisilni repatriaciji iz Avstrije leta 1945. To razpravo
                     v prevodu Katarine Bogataj Gradišnik in Janeza Gradišnika objavljamo tudi v
                     naši reviji.</p>
                  <p>Razlog za objavo je očiten: Poleg 45.000 Rusov, o katerih predvsem piše Nikolaj
                     Tolstoj, je bilo leta 1945 iz Avstrije na podoben način prisilno vrnjenih tudi
                     12.000 Slovencev, od tega 11.000 naravnost v smrt. Tudi o vrnjenih Slovencih je
                     še mnogo nejasnega, zato so pravna in zgodovinska vprašanja, ki jih razpleta
                     Nikolaj Tolstoj, zanimiva tudi za Slovenijo. Tolstojevo razmišljanje je res
                     zelo strokovno in zato manj privlačno za navadne bralce. Kljub temu bodo lahko
                     tudi oni razumeli vse glavne misli in ugotovitve o protipravnem ravnanju
                     angleške vlade in vojske z begunci in vojnimi ujetniki po koncu druge svetovne
                     vojne. Razen tega kakšne druge možnosti za objavo te pomembne strokovne
                     razprave v Sloveniji skoraj ni. Objava pa je tudi majhna oddolžitev Slovencev
                     Nikolaju Tolstoju, ki je v svojih prejšnjih knjigah svetovno javnost seznanil
                     tudi z zločinsko vrnitvijo in pobojem slovenskih domobrancev in drugih
                     pripadnikov Slovenske narodne vojske. Zato naj se bralci potrudijo in
                     Tolstojevo razpravo preberejo ali pa z njo vsaj potrpijo, da jo bodo lahko
                     brali in preučili drugi. </p>
                  <p>Nikolaj Tolstoj v svoji razpravi ne opisuje usode prisilno vrnjenih kozakov in
                     njihovega konca v rokah komunistične oblasti. Obravnava začetek te tragedije:
                     odločitev angleške vlade in ravnanje angleške vojske pri izvrševanju vladne
                     odločitve ter skladnost teh angleških dejanj z mednarodnim pravom, povedano na
                     kratko: ali so Angleži po mednarodnem pravu smeli zajete kozake prisilno
                     izročiti Sovjetom. Na začetku Tolstoj na podlagi številnih listin opisuje
                     nekdanje in sedanje napore angleške vlade in njenih zagovornikov, da bi
                     prikrili, kaj se je leta 1945 v resnici zgodilo. Ta prizadevanja segajo od
                     zanikanja dejstev, prek zmanjševanja posledic do skrivanja in ponarejanja
                     dokumentov. </p>
                  <p>V drugem poglavju se pisec ukvarja s sklepom angleške vlade, da vojaških oseb,
                     ki so pod oblast britanskih čet prišle po prenehanju sovražnosti 8. maja, ni
                     šteti za vojne ujetnike, ampak za »sovražnikove čete, ki so se predale«. Takšno
                     razlikovanje je bilo nasprotno določbam haaških in ženevskih konvencij o
                     ravnanju z vojnimi ujetniki in zato pravno neveljavno. Političen vladni sklep
                     ne more spremeniti mednarodnih pogodb in iz njih izhajajočih obveznosti. Čeprav
                     kaže, da je bilo takšno umetelno razlikovanje v začetku omejeno, sprejeto le iz
                     praktičnih razlogov, ker angleška vojska ni mogla ogromne množice beguncev in
                     vojnih ujetnikov oskrbeti tako, kot bi morala po določbah konvencije, so pri
                     izvajanju sklepa tem ljudem odrekli tudi druge pravice, ki so jih imeli kot
                     vojni ujetniki. V celoti so jim vzeli status vojnih ujetnikov in s tem tudi
                     varstvo ženevskih konvencij. Z drugačnim statusom so skušali opravičiti tudi
                     prisilno vrnitev.</p>
                  <p>V nadaljevanju pisec ugovarja stališču angleške vlade, da so pri vrnitvi
                     kozakov morali upoštevati njihovo sovjetsko državljanstvo. Navaja, da mnogi
                     niso imeli sovjetskega državljanstva, ne glede na to pa je za status vojnih
                     ujetnikov odločilna njihova uniforma in ne narodnost ali državljanstvo. Po
                     ženevskih konvencijah vojnih ujetnikov ni dovoljeno vprašati po njihovi
                     narodnosti ali državljanstvu. Za določitev njihovega statusa je odločilna
                     pripadnost določeni vojaški enoti, njihova uniforma. Stališče britanske vlade,
                     češ da je bila Sovjetom dolžna vrniti njihove državljane, je zato kršitev
                     njenih obveznosti do varstva vojnih ujetnikov po mednarodnem pravu. </p>
                  <p>Tolstoj nadaljuje, da vojni ujetniki po ženevski konvenciji ne smejo biti
                     premeščeni v nobeno drugo državo kakor v tisto, ki jih je zajela. Toliko manj v
                     Sovjetsko zvezo, ki sploh ni bila podpisnica ženevskih konvencij in se tudi
                     drugače ni dosti menila za mednarodno pravo. V tej zvezi obravnava tudi jaltski
                     sporazum iz februarja 1945 in poudarja, da sporazum ni določal prisilne vrnitve
                     sovjetskih državljanov, kot se izgovarja angleška vlada, ampak samo njihovo
                     ločitev od drugih vojnih ujetnikov. Tudi če bi bil ta sporazum takšen, kot
                     navaja angleška vlada, pa je treba vedeti, da noben sporazum, ki zavestno krši
                     določbe haaške in ženevske konvencije, ne more imeti veljave. </p>
                  <p>Pisec razprave o dogodkih iz leta 1945 se na koncu posveti še prisilni
                     repatriaciji civilistov, ki so jo angleški vojaki še posebno brutalno izvajali
                     nad ženami in otroki ruskih kozakov, čeprav je po mednarodnem pravu civilnim
                     beguncem v britanskih rokah bilo zajamčeno enako varstvo kot vojakom.</p>
                  <p>Tolstoj svoje razmišljanje konča z ugotovitvijo, da je Britanija edina
                     vojskujoča se država v drugi svetovni vojni, ki za velik vojni zločin ni nikoli
                     izrazila obžalovanja, kaj šele da bi prizadetim poskrbela za odškodnino. Takšno
                     omalovaževanje mednarodnega prava je nevaren precedens za prihodnost. </p>
                  <p>Naj dodamo, da imamo takšne izkušnje z Britanijo tudi Slovenci. Kmalu bo minilo
                     leto, odkar je Nova Slovenska zaveza dne 22. 4. 2002 britansko vlado prek
                     veleposlaništva v Ljubljani prosila za pojasnila, kako in zakaj so leta 1945 z
                     Vetrinjskega polja poslali v smrt 11.000 slovenskih vojakov. Odgovora ni,
                     polstoletna zarota molka se nadaljuje! Tolstojevo pisanje je zato pomembno tudi
                     za nas; ne more in ne sme iti mimo nas. </p>
               </div>
            </div>
            <div type="div2">
               <head>Uporaba mednarodnega prava pri prisilni repatriaciji iz Avstrije leta
                  1945</head>
               <docAuthor>Nikolaj Tolstoj</docAuthor>
               <div type="div3" subtype="intro">
                  <p>» ... kakor ima gospod v oblasti ujetnika s pravico orožja, je prav tako dolžan,
                     da ga vzdržuje in zanj skrbi dobrotljivo in človečno, kakor zahteva že navedena
                     pravica.«</p>
                  <p>(Christine de Pisane, ok. 1409)1</p>
                  <p>»FRANCIJA. Konzulat. Dekret z dne 14. marca.«</p>
                  <p>»Konzuli republike, glede na to, da so vojni ujetniki zaupani skrbi in
                     človečnosti tistih narodov, v katerih roke jih je vrgla bojna sreča, odrejamo /
                     ... /«</p>
                  <p>»Ministra vojske in mornarice naj uporabita vsa sredstva, ki so v njuni moči,
                     da priskrbita živež in oblačila za ruske, avstrijske in angleške vojne
                     ujetnike. Skrbita naj, da se bo z njimi ravnalo z vsem spoštovanjem in
                     pozornostjo, ki je v skladu z javno varnostjo / ... /«</p>
                  <p>
                     <emph>»(Podpisani) BONAPARTE«</emph>.2</p>
               </div>
               <div type="div3">
                  <head>Rusi in Jugoslovani pod britansko zasedbo v Avstriji</head>
                  <p>Strašna usoda tisočev Rusov in jugoslovanskih državljanov, ki so padli v roke
                     britanskim zasedbenim četam v drugem tednu maja l. 1945, je zdaj znana po vsem
                     svetu, čeprav jo je britanska vlada desetletja po vojni ohranjala kot
                     ljubosumno varovano skrivnost. V drugi polovici maja in v prvih dneh junija je
                     bilo kakih 75.000 nemočnih ljudi s prevaro ali s silo odposlanih Stalinu in
                     Titu. Izjemno surovo so ravnale čete 36. pehotne brigade v Dravski dolini, ko
                     so z bajoneti, s puškinimi kopiti in z ročaji cepinov naganjali tisoče mož,
                     žena in otrok v živinske vagone, ki so jih prevažali v roke SMERSH-a pri
                     Judenburgu na začasni razmejitveni črti med britansko in sovjetsko cono, od tam
                     pa v suženjska delovna taborišča GULAGA. Povrhu so britanski častniki z obilnim
                     laganjem preslepili mnoge Ruse, Nemce, Avstrijce in Jugoslovane3, da so jih
                     lahko izročili dvema najbolj krvavima totalitarnima režimoma v Evropi.</p>
                  <p>V Britanski armadi so se v splošnem na vseh ravneh zavedali strašne usode, ki
                     je čakala deportirance. Dva zgleda s skrajnih koncev vojaškega in geografskega
                     spektra naj tu ponazorita vse druge. Na avstrijsko-jugoslovanski meji je 25.
                     maja stotnik Nigel Nicholson zapisal v svoj brigadni dnevnik: »Nadaljnjih 100
                     Hrvatov / ... / je že z vlakom na poti v Jugoslavijo – en route v klavnico.« Dne
                     19. junija je v zavezniškem glavnem stanu v palači Caserta blizu Neaplja
                     feldmaršal Alexander obvestil vojno ministrstvo, da »55 sovjetskih državljanov,
                     med njimi 16 žensk in 11 otrok / ... /, odklanja prostovoljno vrnitev v Sovjetsko
                     zvezo / ... / Verjamemo, da bi izročitev teh individuov skoraj zagotovo imela za
                     posledico njihovo smrt«.4 Da so dogodki upravičili take strahove, je zdaj
                     sprevidel že vsakdo razen obotavljive peščice zagovornikov v britanskih uradnih
                     in kvaziuradnih krogih.5</p>
                  <p>Kljub obilici sočasnih pričevanj, ki kažejo obseg britanskih strahov v tistem
                     času, je molk, ki mi ga je v Britaniji vsilila sodna prepoved iz leta 1989, v
                     zadnjem času opogumil uradne zagovornike k objavljanju javnih zanikovanj, da bi
                     bili postopki ob prisilnih repatriacijah povzročali kakršno koli trpljenje
                     razen kakega sorazmerno manj pomembnega.</p>
                  <p>Pred procesom za vojne zločine l. 1989 in po njem je ministrstvo za zunanje
                     zadeve potuhnjeno odobrilo objavljanje zapovrstnih poročil skupine, znane pod
                     imenom »Cowgillov odbor«, ki je skušala tiste, ki so bili odgovorni za
                     izročitve l. 1945, razbremeniti sleherne krivde in preskrbeti navidezno
                     neodvisen indosament razsodb zapovrstnih angleških sodišč. Končno je novembra
                     1997 objavil tretjo različico (nerazložljivo) tega poročila Christopher Booker,
                     časnikar, ki ga je »Odbor« najel leta 1986, da bi njegovo surovo gradivo
                     prevedel v čitljivo prozo. To svežo različico je pod bizarnim naslovom
                     Ogledalna tragedija novembra 1997 objavila firma Duckworth.6</p>
                  <p>Ogledalna tragedija ni vsebovala nobenega primera kakega zapisa, ki ga Booker
                     ne bi bil že objavil v »Cowgillovih poročilih«. Zares, novost si je lastila
                     edinole z eno samo senzacionalno trditvijo. Ko je avtor oglaševal svojo knjigo
                     z velikimi črkami čez celo stran z naslovno vrsto ZAROTA LAŽI v časopisu Daily
                     Mail 22. novembra 1997, je naznanil, »da se je izkazalo, da je bila usoda
                     kozakov in Jugoslovanov, ki so bili vrnjeni, čeprav tragična, vendar hudo
                     pretiravana / ... / Navkljub splošnemu vtisu, da je bilo skoraj vseh 45.000
                     kozakov, ki so bili vrnjeni v Sovjetsko zvezo, ustreljenih ali pa so umrli v
                     Stalinovih delovnih taboriščih, se je izkazalo, da je bila večina v resnici
                     leto dni kasneje izpuščena iz taborišč«. Pisatelji, kakršna sta Solženicin in
                     Nikolaj Tolstoj, je izjavil Booker, željni »zbuditi kar največ sočutja do njih
                     kot nedolžnih žrtev«, so zdaj razkrinkani kot tisti, ki so si posebej
                     prizadevali, da bi »čim bolj zabrisali tisto, kar se je dejansko zgodilo s
                     kozaki, ko so se vrnili v Rusijo«.</p>
                  <p>Ogledalna tragedija varno počiva na policah knjižnic širom po Angliji in
                     Walesu, odkoder so mojo knjigo Minister in pokoli odstranili knjižničarji, ki
                     so ubogali navodila Lorda Aldingtona. Vplivni britanski zgodovinarji so
                     radodarno hvalili tisto, kar je Alistair Horne, osebni biograf Harolda
                     Macmillana, označil kot »Bookerjevo delo izjemne, skrbne prizadevnosti«. Norman
                     Stone, nekdanji profesor moderne zgodovine v Oxfordu, je potrdil, da »Booker
                     imenitno pojasnjuje kontekst«. John Keegan, popularen pisec vojaške zgodovine,
                     je bil mnenja, da ta predmet »zasluži kar se da temeljito zgodovinsko
                     raziskavo. Christopher Booker je zmožen, da se loti te naloge«.</p>
                  <p>Bookerjevo odkritje, da je v nasprotju s splošnim prepričanjem le malo kozakov
                     umrlo v sovjetskem ujetništvu, so komentatorji odločno potrjevali. »Od kozakov,
                     repatriiranih v Rusijo, je bilo le malo v resnici pobitih; čeprav je bila
                     njihova beda neznanska, je vendar velika večina gulag preživela,« je izjavil
                     Horne. Dr. Robert Knight z univerze v Loughboroughu je prav tako sprejel
                     domnevo, da »vse kaže, da je bilo mnogo tistih z nižjimi čini presenetljivo
                     hitro izpuščenih iz gulaga«.</p>
                  <p>Bookerjevo dramatično »odkritje« se opira na en sam vir: kratek spominski
                     zapis, včlenjen v zbirko kozaških memoarov, ki jih je skrbno zbral veteranski
                     general Vjačeslav Naumenko in so izšli v New Yorku l. 1962 in 1970. Booker je
                     razložil, da je bilo »Velikoe Predatel’stvo (Veliko izdajstvo) pomembno, ker
                     ostaja vse do danes najbolj izčrpno poročilo o tem, kaj se je zgodilo s kozaki
                     in z Nemci v letih po tistem, ko so bili izročeni – in v tem pogledu daje spet
                     sliko, precej drugačno od tiste, ki jo je kasneje podal Tolstoj«.</p>
                  <p>Nadalje: »Najpopolnejše in najbolj podrobno poročilo te zgodbe, ki jo vsebuje
                     Naumenkova knjiga, je tisto, ki ga dajejo tri pisma, ki mu jih je l. 1954
                     poslal Gerhard Petri, višji poročnik iz von Pannwitzovega štaba / ... /«</p>

                  <figure>
                     <graphic url="slike_z_49/z_49_40.png"/>
                     <head>Kozaška častnika na paradi <name type="author"/></head>
                  </figure>
                  <p>To potrjevanje enkratne veljavnosti Petrijevega poročila se zdi nemalo
                     samovoljno glede na to, da obsega dejansko manj kot šest strani v zbirki s 719
                     stranmi, težko pa je tudi razumeti, zakaj naj bi se enemu samemu nemškemu
                     poročilu pripisovala kanonična prednost pred prevladujočim obiljem kozaških
                     spominov, ki jih vsebuje Naumenkova zbirka.</p>
                  <p>Naj bo že kakor koli, po Bookerjevem Petrijevo poročilo dokazuje, da je
                     sorazmerno malo kozakov, repatriiranih iz Avstrije l. 1945, ostalo v taboriščih
                     dlje časa, kaj šele, da bi bili tam umrli:</p>
                  <p>»/ ... / verjetno je celo večina častnikov in Nemcev preživela svoje trpljenje in
                     bila izpuščena osem ali dvanajst let po vojni. Velika večina navadnih vojakov,
                     morda jih je bilo več ko 30.000, je bila odpuščena v »notranje izgnanstvo« po
                     enem letu in spuščena na prostost tri leta kasneje«.7</p>
                  <p>Booker v resnici ni nikoli bral Velikega Naumenkovega zbornika, ker ne zna niti
                     besedice rusko. Odlomek, na katerega se je oprl pri svoji osupljivi trditvi, da
                     je bilo 30.000 kozaških navadnih vojakov l. 1949 izpuščenih, je kratek izvleček
                     iz Petrijevega poročila, ki je v »Cowgillovem poročilu« britanske vlade
                     prevedeno takole: »Konec leta 1949 so rdeči obsodili vse Nemce in vse častnike
                     kozaškega korpusa kolektivno na 25 let. Navadni vojaki so bili poslani
                     domov«.8</p>
                  <p>Prvi od teh dveh stavkov je preveden pravilno. Drugi pa je v ruskem izvirniku
                     zapisan takole:</p>
                  <p>»Rjadovyh Nemcev posylali domoi.«9</p>
                  <p>Ruski bralci bodo pri priči zapazili, da je bila ena beseda iz Cowgillove
                     verzije izpuščena: po naključju precej pomembna beseda. Kajti tisto, kar ta
                     stavek dejansko ugotavlja, je:</p>
                  <p>»Nemški navadni vojaki so bili poslani domov«.</p>
                  <p>Vsakdo, ki vsaj površno pozna povojno zgodovino, bo takoj prepoznal aluzijo. V
                     zadnjem četrtletju 1949 je Sovjetska zveza izpeljala končno repatriacijo
                     neobsojenih nemških in avstrijskih vojnih ujetnikov, zato se jih je 158.195
                     vrnilo na svoje domove.10</p>
                  <p>Tako se Petri nanaša na Nemce, ki niso imeli čisto nič opraviti s tistimi
                     Nemci, ki so služili v kozaških korpusih, kaj šele s kozaškimi navadnimi
                     vojaki. Da je bila ključna beseda »nemški« izpuščena naklepno, ni le povsem
                     očiten sklep. Po drugi strani pa Booker, ki ne zna brati rusko, ni mogel biti
                     tisti, ki je prvotno ponaredil zapis. Na srečo pa ni težko ugotoviti, kdo ga
                     je.</p>
                  <p>Edini član »Cowgillovega odbora«, ki je znal rusko, je bil pokojni Thomas
                     (pozneje Lord) Brimelow, ki je bil v času prisilnih repatriacij podtajnik
                     Severnega oddelka na zunanjem ministrstvu. Njegovo službovanje na ambasadi v
                     Moskvi od 1942 do 1945 mu je očitno pustilo posebno naklonjenost do Stalinove
                     Rusije. Kot zagrizen socialist je bil eden izmed najbolj brezobzirnih
                     zagovornikov britanske politike prisilne repatriacije, ki je podpiral skrivno
                     kršenje angleškega prava na zunanjem ministrstvu pri neprostovoljnem vračanju
                     Rusov iz Britanije in ki je izražal posebno vnemo pri izročanju prestrašenih
                     žena in otrok. Junija 1945 je pozdravljal sovjetsko pustošenje Vzhodne Evrope
                     kot vpeljavo pravičnejše delitve imetja.11</p>
               </div>
               <div type="div3">
                  <head>Status vojnih ujetnikov (PW) in »sovražnikovih čet, ki so se predale«
                     (SEP)</head>
                  <p>Kakorkoli že, tukaj se ne ukvarjam s pripovedovanjem zgodovine teh tragičnih
                     dogodkov (o njih pripravljam novo knjigo), tudi ne s pojasnjevanjem dokazov, v
                     kolikšnem obsegu je poveljstvo 5. britanskega korpusa v Avstriji odobrilo te
                     strahote v namerni nepokorščini višjim ukazom. Tu omejujem svojo analizo na
                     zelo zanemarjano vprašanje, kako je bilo mednarodno pravo prilagojeno tem
                     operacijam.</p>
                  <p>Opozorljiva izjema ob teh ovirah je bil značilno bistrovidni in utemeljeni spis
                     mojega žal pokojnega prijatelja profesorja Geralda Draperja, prvotno dodan
                     žepni izdaji moje knjige Žrtve Jalte in pred nedavnim vnovič objavljen v
                     posmrtni zbirki njegovih esejev.13 Profesor Draper je analiziral pravni položaj
                     sovjetskih državljanov, ki so jih med vojno zajeli ali osvobodili zahodni
                     zavezniki, in oprl svojo presojo na zgodovinske dokaze, ki jih je dajala moja
                     knjiga. Ker je ta ocena bistvenega pomena za prisilne repatriacije v Avstriji,
                     so nekateri rezultati taki, da zahtevajo dodatna pojasnila. Skrbna presoja je
                     še toliko bolj potrebna glede na to, kako močno je bil rezultat zamegljen v
                     razvnetem razpravljanju, ki je v Britaniji sledilo izidu mojih Žrtev Jalte
                     (1978), in še hujšem viharju, ki ga je izzvala knjiga Minister in pokoli
                     (1986).14</p>
                  <p>Leta 1989 me je uspešno tožil zavoljo obrekovanja pokojni Lord Aldington
                     (brigadir Toby Low), ki sem ga obtožil kot vojnega zločinca zavoljo
                     odgovornosti, katero je imel kot načelnik štaba 5. korpusa za operacije v maju
                     1945. Glede na povsem jasni značaj moje obtožbe se mora zdeti čudno, da je
                     vprašanje mednarodnega prava imelo v pravnih postopkih samo bežno in postransko
                     vlogo.</p>
                  <p>Dejansko je do te opustitve prišlo zavoljo nenavadne in doslej še nepojasnjene
                     epizode, značilne za proces, ki se je odlikoval z nepravilnostmi. Na dan, ko
                     sem neodložljivo manjkal na sodišču, so moji pravni zastopniki pristali na to,
                     da dopuščajo, da tisoči vojakov, ki so padli Britancem v roke v Avstriji, niso
                     bili vojni ujetniki in da se zatorej nobeden od njih ni mogel legitimno
                     sklicevati na varstvo po določbah haaških konvencij in ženevske konvencije iz
                     l. 1929. Zato je moj odvetnik na tej bistveni točki omejil svoj zagovor na
                     šepavo obrambo, češ, »ker kot zadeva mednarodnega prava ženevska konvencija ne
                     more biti uporabljena po črki /za ujetnike, izročene Titu in Stalinu/ ..., pa se
                     zato njen duh, v moralnem smislu, nanaša na te ljudi«.</p>
                  <p>Sodnik, Sir Michael Davies, je uporabil to priložnost in je (spet v moji
                     odsotnosti) izrekel formalno sodno odločitev, da: »se zdaj priznava, da so bile
                     osebe, na katere se nanaša ta navedba /kozaki in njihovi nemški in avstrijski
                     častniki/ zato, ker se je vse dogajalo po prenehanju sovražnosti 8. maja, in iz
                     drugih /ne podrobneje navedenih/ razlogov, take osebe, ki so se predale in niso
                     bile vojni ujetniki in niso sodili pod ženevsko konvencijo«.15</p>
                  <p>Odtlej so zapovrstna prizivna sodišča v Londonu eksplicitno ali implicitno
                     prevzemala to razlago pravnega položaja žrtev. Pred nedavnim je britanska vlada
                     te domače razsodbe včlenila v svojo razlago mednarodnega prava. Dne 13. julija
                     1999 je gospa Catherine Mackenzie z Oddelka za politiko človekovih pravic /sic/
                     pri zunanjem ministrstvu na mojo poizvedbo odgovorila sledeče:</p>
                  <p>»Ta zadeva je bila v preteklosti že temeljito preučena.16 Pripadniki 15.
                     (kozaškega) konjeniškega korpusa in njihovi svojci so bili stalno prebivajoči
                     znotraj mednarodno priznanih meja ZSSR ob začetku druge svetovne vojne.
                     Nacistične sile so jih rekrutirale pozneje, po svojem vdoru in zasedbi ... Tako
                     za Združeno kraljestvo kakor za ZSSR in po mednarodnem pravu so bili to
                     državljani ZSSR. Po vojni sta vladi Britanije in ZDA dobili zahtevo, naj
                     repatriirata v ZSSR tiste njene državljane, ki so bili najdeni na britanskem
                     ali ameriškem področju, ki je bilo prej pod sovražnikovim nadzorom. Ne
                     načrtujemo ponovnega odpiranja te zadeve«.</p>
                  <p>Postavke, na katerih temeljijo take razsodbe, so dovolj jasne. Tu je najprej
                     izjava sodnika Michaela Daviesa, da se »ženevska konvencija, ki je Sovjeti tako
                     in tako niso podpisali, ne nanaša na te vojake, ker to sploh niso bili vojni
                     ujetniki. Predali so se potem, ko so sovražnosti že prenehale.«</p>
                  <p>Pri priči lahko zavrnemo kot nebistveno sovjetsko zavrnitev, da bi sprejeli
                     ženevsko konvencijo iz l. 1929. Člen 82 določa, da ostaja konvencija obvezujoča
                     za podpisnika, ne glede na to, ali je narod, s katerim se pogaja, pristopil h
                     konvenciji.17</p>
                  <p>Povrhu tega je dejstvo, da Sovjetov konvencija ni zavezovala, le še zaostrovalo
                     nelegalnost sleherne premestitve ujetnikov pod njihov nadzor glede na
                     umanjkanje varstva, ki bi ga bili deležni po svoji premestitvi.</p>
                  <p>Prav tako nevarna in nesprejemljiva je sodnikova trditev, da ti vojaki »sploh
                     niso bili vojni ujetniki. Predali so se potem, ko so sovražnosti že prenehale.«
                     S tem namiguje na odločitev zaveznikov, da sovražnikovim vojakom, ki so padli
                     zaveznikom v roke po nemški kapitulaciji, podelijo nov status z označbo SEP
                     (Surrendered Enemy Personnel – »sovražnikove čete, ki so se predale«), o
                     katerem je sodnik izjavil, da jih izključuje iz varstva ženevske
                     konvencije.</p>
                  <p>Nič ne bi moglo biti bolj daleč od resnice. Člen 96 nedvoumno določa, da bo
                     »vsaka izmed visokih pogodbenih strani imela možnost, da odpove tu podani
                     dogovor. Preklic bo učinkoval šele leto dni potem, ko bo pismeno sporočen
                     švicarski zvezni vladi. Ta bo o sporočilu obvestila vlade vseh visokih
                     pogodbenic. Preklic bo veljal samo za tisto visoko pogodbenico, ki ga bo
                     sporočila. Poleg tega bo ta preklic veljal samo med vojno, v katero bi bila
                     zapletena velesila, ki preklicuje. V tem primeru bo ta pogodba delovala še
                     naprej, prek roka enega leta, dokler ne bi bil sklenjen mir, in vsekakor do
                     tedaj, ko bodo končane operacije vračanja v domovino.«18</p>

                  <figure>
                     <graphic url="slike_z_49/z_49_41.png"/>
                     <head>Kozaški prapor <name type="author"/></head>
                  </figure>
                  <p>Britanska vlada ni poslala ustreznega obvestila ne Švici (zaščitniški sili) ne
                     Nemčiji, pa tudi ko bi bila to storila, to ne bi moglo vplivati na status
                     ujetnikov, ki so bili zajeti kak dan ali več po nemški vdaji. Vrhu tega je
                     časovna omejitev, ki jo zahteva konvencija v času vojne, »prek roka enega leta,
                     dokler ne bi bil sklenjen mir«. V resnici Velika Britanija še dolgo po vdaji
                     nemških oboroženih sil maja 1945 ni sklenila miru z Nemčijo. Kakor je pravnik
                     iz Cambridgea dr. Christopher Greenwood razložil na zaprti seji na
                     Aldingtonovem procesu, se določbe haaške in ženevske konvencije nepretrgano
                     uporabljajo / ... / tudi po nemški vdaji 8. maja 1945 / ... / če vas smem spomniti
                     na primer ex parte Kochenmeister, 1947, sodišče 1, str. 41. Ta primer se tiče
                     prošnje za habeas corpus nekega prosilca, ki je bil označen kot tuji sovražnik.
                     Ta prošnja je bila vložena l. 1946, več kot leto dni po nemški brezpogojni
                     vdaji. Drugi odstavek uvodnega zapisa jasno pravi:</p>
                  <p>»Po angleškem pravu edinole kralj lahko sklene mir z državo, s katero se je
                     naša dežela vojskovala, in s tem konča vojno stanje, in potrdilo ministra za
                     zunanje zadeve Njegovega Veličanstva, da je Njegovo Veličanstvo še v vojni z
                     neko državo, je odločilen dokaz, da vojno stanje ni končano / ... / in je bilo
                     izdano več ko eno leto po nemški brezpogojni vdaji in sodišče je v tem primeru
                     upoštevalo, da je vojno stanje med Združenim kraljestvom in Nemčijo trajalo ob
                     tem datumu.«19</p>

                  <figure>
                     <graphic url="slike_z_49/z_49_42.png"/>
                     <head>Kozaki oddajajo orožje <name type="author"/></head>
                  </figure>
                  <p>Britanska medvojna politika do dežel, ki jih je zasedla os, ponazarja, da je
                     bila ta presoja več kakor le pravniška kazuistika. Britanska vlada je na primer
                     odločno zavrnila odobrenje nemške pravne odločitve, da se ženevska konvencija
                     »ne nanaša na poljske vojne ujetnike, ker je Poljska nehala obstajati«. Med
                     varšavsko vstajo l. 1944 je Britanija opozorila Nemčijo, da spadajo poljski
                     uporniki pod varstvo konvencije. Nemčija je nato opustila svojo prejšnjo
                     zahtevo in pogoji vdaje so bili v skladu s sprejetjem konvencije, dogovorjene
                     2. oktobra 1944.20</p>
                  <p>Na angleškem vrhovnem sodišču je pri zaslišanju sodnik Michael Davies odločil,
                     da se »ženevska konvencija / ... / ne nanaša na te vojake /kozake/, ker to sploh
                     niso bili vojni ujetniki. Predali so se potem, ko so sovražnosti že prenehale.«
                     Ker je ta trditev očitno nezdružljiva z besedilom konvencije, je brez pojasnila
                     sprejel argument, ki ga je navajal odvetnik Lorda Aldingtona. Ta je bil
                     naslednji: glede na odločitev zaveznikov, da sovražnikove čete, ki so se
                     predale po splošnih vdajah, niso bile več uvrščene kot vojni ujetniki (PW),
                     temveč kot sovražnikove čete, ki so se predale (SEP), ali kot poražene
                     sovražnikove čete (DEF – Defeated Enemy Personnel), jim je ta spremenjeni
                     status odvzel varstvo konvencije. Dejstvo, da sta se kozaška in jugoslovanska
                     vdaja po naključju zgodili kak dan po nemški, je sodniku Daviesu priskrbelo
                     naključno priložnost, da je te vojake uvrstil med SEP.</p>
                  <p>Dejansko je stališče, da je spremenjena formulacija zaveznikov o statusu
                     sovražnikovih čet le-tem odvzela njihove pravice v mednarodnem pravu, tako
                     lažnivo kakor tudi nevarno. Čeprav je bil nagib za stvaritev nove kategorije
                     SEP v legalnem pogledu gotovo dvomljiv (na to so v tistem času opozarjali
                     pravni svetovalci iz ZDA in mednarodni odbor Rdečega križa)21, je bil vendarle
                     čisto pragmatičen in ni nikoli nameraval dovoliti nečloveškega ravnanja z
                     ujetimi sovražnikovimi državljani. Nagli prevzem odgovornosti za milijone
                     ujetnikov (da sploh ne govorimo o še večjem številu civilistov in beguncev) v
                     Evropi, opustošeni od vojne, je pomenil, da je bilo praktično nemogoče
                     izpolniti člen 11 v konvenciji, ki zahteva, da vojni ujetniki dobivajo enake
                     obroke živeža kakor tisti, ki so jih zajeli. Zavezniki so presodili, ne brez
                     izražene zaskrbljenosti, da podpisniki leta 1929 niso mogli predvideti take
                     nesluteno velikanske naloge in da je nekak praktičen kompromis neogiben.</p>
                  <p>Omejeno in pragmatično naravo te odločitve je nedvoumno objavil pravni
                     svetovalec britanskega zunanjega ministrstva Patrick Dean 7. julija 1945: »Po
                     členu 2(b) zavezniške deklaracije ob prevzemu vrhovnega nadzora v Nemčiji in
                     dogovorjenega tolmačenja le-te se osebje nemških oboroženih sil »lahko razglasi
                     za vojne ujetnike do nadaljnjih odločitev in jih je treba obravnavati glede na
                     pogoje, kakršne bodo odredili posamezni zavezniški predstavniki«. Bilo je
                     dogovorjeno, da bodo tako razglašeni vojni ujetniki obravnavani v skladu s
                     standardi mednarodnega prava. /Besedilo v poševni pisavi je vstavljeno./</p>
                  <p>»Da bi se izognili obveznemu ravnanju z velikanskim številom Nemcev, ki so se
                     vdali, kot z vojnimi ujetniki, in obravnavanju le-teh po standardih, katere je
                     bilo dejansko nemogoče izpolnjevati, se veliko število nemških oboroženih sil
                     obravnava kot »razorožene nemške osebe« in ne kot vojni ujetniki ... Razločevanje
                     med obravnavanjem nemških ujetnikov v tem strogem pomenu besede in nemških
                     razoroženih oseb je v tem pogledu umetelno.«22</p>
                  <p>Knjiga James Bacqua Druge izgube je izzvala precejšnje prerekanje zavoljo
                     številke milijon mrtvih, ki jo je pripisoval nemškim ujetnikom, ki so trpeli
                     nezadostno prehrano in slabo ravnanje v zavezniških taboriščih, še posebno v
                     ameriški coni v Nemčiji, in tistih, ki so jih prepeljali v francoske zapore.
                     Naj že bo dokončna presoja zgodovinarjev kakršna koli, Bacque navaja obsežno
                     dokazno gradivo o neupravičeno krutem ravnanju in pomanjkanju, ki so ga
                     izkusili mnogi ujetniki, in vse kaže, da je prav malo dvoma o tem, da je smrtni
                     davek znašal na tisoče.23</p>
                  <p>Kljub temu pa ta obžalovanja vredni položaj očitno ni imel nikakršne zveze z
                     razločevanjem med PW in SEP. Bil je prej nasledek strašnega pomanjkanja
                     sredstev, povezan z administrativno nezmožnostjo ali z nečlovečnostjo na
                     lokalnih ravneh.24</p>
                  <p>Če se vrnemo k položaju v zasedeni Avstriji maja 1945, je očitno, da
                     razločevanje med PW in SEP ni imelo nobene praktične zveze z vzroki dogodkov. V
                     nobenem meni znanem vojaškem dokumentu 5. korpusa ni nobenega namiga na
                     različno ravnanje z ujetniki, ki bi temeljilo na njihovi označenosti kot PW ali
                     SEP, in po obsežnih razgovorih z mnogimi britanskimi vojaki v zadnjem četrt
                     stoletja mi ostaja vtis, da je v praktičnem pogledu to ostalo po učinkih mrtva
                     črka. Zares, vse kaže, da so se le redki, če sploh kateri od udeleženih vojakov
                     sploh zavedali te razlike.</p>
                  <p>Pokojni polkovnik Sir Geoffrey Shakerly, v tistem času major strelskega
                     korpusa, mi je takole opisal, kako je sprejel vdajo nekega nemškega bataljona
                     nekaj dni po tem, ko je njegov polk prišel v Avstrijo:</p>
                  <p>»/ ... / Prepričan sem, da je bila moja naloga pogajati se o vdaji pod pogoji
                     ženevske konvencije in poudariti, da se predajajo britanski armadi. Adjutant
                     nemške vojske je med najinim pogovorom omenil te pogoje predaje najmanj dvakrat
                     / ... /«</p>
                  <p>»Maj 1945 – Dobil sem povelje, naj prodiram do nekega območja kakih 4 ali 5
                     kilometrov severno od železniške postaje v Grafensteinu in naj pregovorim neki
                     nemški SS Hitlerjev bataljon, naj se vda / ... / Po tolmaču sem naročil nemškemu
                     adjutantu, naj pove svojemu predstojniku, da sem prišel zahtevat njegovo vdajo
                     britanski armadi pod pogoji ženevske konvencije ... Natanko se spominjam, kako je
                     nemški adjutant poudaril bistveno točko, da se predajajo britanski armadi in to
                     pod pogoji ženevske konvencije. Potem je odšel, da se pogovori s svojim
                     predstojnikom / ... / vrnil se je in vprašal, ali bi se nekaj kozakov, ki so z
                     njimi, moglo vdati ob istem času in pod enakimi pogoji – bilo jih je okrog 150.
                     Rekel sem Da / ... /.«</p>
                  <p>»Kolikor se spominjam, smo jih predali nekemu bataljonu valižanske garde in
                     spravili so jih v zapor za vojne ujetnike /nota bene/ (POW – prisoners of
                     war).«</p>
                  <p>Pričevanje nakazuje, da enote bodisi niso bile informirane o razliki med PW in
                     SEP, če pa so bile, niso doumele implikacij. V vojnem dnevniku 12. častne
                     topniške kompanije je za 26. maj 1945 zabeleženo:</p>
                  <p>»Preselitev kozaške divizije na regimentsko področje /Weitensfeld/. Ta divizija
                     se je bojevala proti Rusiji in je bila zato obravnavana kot PW.«</p>
                  <p>Zgodaj v juliju je v vojnem dnevniku 36. pehotne brigade zaznamek:</p>
                  <p>»Čeprav smo morali poloviti še mnogo /kozaških/ ubežnikov, smo jih obravnavali
                     kot osebe, ki so se predale, in jih nismo izročali Rusom.«25</p>
                  <p>Protislovno se prva omemba nanaša na kozake, ki so bili namenjeni za prisilno
                     repatriacijo, in druga na tiste, ki niso bili!</p>
                  <p>Niso pa bili samo zgarani vojaki na terenu tisti, ki se za to umetelno
                     razločevanje niso menili. Dne 19. maja 1945 je skupni štab misije v Washingtonu
                     izdal naslednji sklep:</p>
                  <p>»Videti je, da bi bilo narobe, če bi izročali Hrvate jugoslovanskemu vodstvu,
                     dokler naša razmerja s tem vodstvom niso bolj razjasnjena. Predlagamo, da se
                     dotlej Hrvati še nadalje obravnavajo kot vojni ujetniki.«</p>
                  <p>Čeprav so se bili Hrvati predali 15. maja in so bili torej strictu senso SEP,
                     način izražanja in ton tega signala naznačujeta, naj bi bili deležni ozirov, do
                     katerih so bili upravičeni kot PW. Dne 28. julija notica zunanjega ministrstva
                     beleži, da so »kozaki v Avstriji / ... / vojni ujetniki«, 26 označba, ki
                     nakazuje, v kolikšnem obsegu novi koncept SEP ni pomenil nič drugega kakor
                     legalistično sredstvo za reševanje enkratnega logističnega problema.</p>
                  <p>Tako britanska vlada kakor tudi vlada Združenih držav sta svoji stališči
                     izrazili jasno in nesporno. General Eisenhower, ki je zavoljo svoje
                     odgovornosti sprva odločno zagovarjal spremembo statusa tistih Nemcev, ki so se
                     predali po splošni kapitulaciji, je javno poudaril, da je njegova dežela še
                     naprej privržena temeljnim načelom ženevske konvencije.27 Dne 5. novembra 1945
                     je Hector McNeil, državni podsekretar v britanskem ministrstvu za zunanje
                     zadeve, v odgovor na vprašanje v spodnjem domu parlamenta zagotovil:</p>
                  <p>»Nemčija kot država ni nehala obstajati, čeprav so izvrševanje vrhovne oblasti
                     v Nemčiji prevzele zavezniške sile. Vlada Njegovega veličanstva je mnenja, da
                     bi bilo prav, da bi se standardi ženevske konvencije še naprej upoštevali pri
                     nemških ujetnikih, kolikor je to v sedanjih okoliščinah izvedljivo.«28</p>
                  <p>Kolikor je meni znano, je do prvega primera, ko se je navajala trditev, da
                     razločevanje med PW in SEP upravičuje britanske kršitve temeljne humanitarne
                     oskrbe in pogodbenih obveznosti haaške in ženevske konvencije leta 1945, prišlo
                     16. novembra 1989, ko je sodnik Michael Davies brez pojasnila odobril
                     kazenskopravni pregon v Aldingtonovi tožbeni zadevi.</p>
               </div>
               <div type="div3">
                  <head>Uniforma kot določilo za status PW</head>
                  <p>Zunanje ministrstvo dandanes navaja v podkrepitev, ko upravičuje britanske
                     prisilne repatriacije v Avstriji l. 1945, še en vidik mednarodnega prava, ki se
                     tiče ravnanja z vojnimi ujetniki. Pismo ministrstva z dne 13. julija 1999,
                     navedeno zgoraj, trdi:</p>
                  <p>»Pripadniki 15. (kozaškega) konjeniškega korpusa in njihovi svojci so bili
                     stalno prebivajoči znotraj mednarodno priznanih meja ZSSR ob začetku druge
                     svetovne vojne. Nacistične sile so jih rekrutirale pozneje, po svojem vdoru in
                     zasedbi / ... / Tako za Združeno kraljestvo kakor za ZSSR in po mednarodnem pravu
                     so bili to državljani ZSSR.«</p>
                  <p>Ta trditev vsebuje stvarno izkrivljanje, ki ga lahko pri priči zavrnemo. Med
                     pripadnike 15. kozaškega konjeniškega korpusa, ki so bili izročeni Sovjetom, je
                     bilo namerno vštetih skoraj 1000 nemških in avstrijskih častnikov skupaj z
                     neregistriranim številom belih ruskih emigrantov, ki so imeli potne liste
                     različnih zahodnoevropskih držav ali pa Nansenove izkaznice (Društva narodov),
                     ki so jih izdajali osebam, ki so uradno veljale kot osebe brez državljanstva.
                     Trditev, da so bili ti ljudje »stalno prebivajoči znotraj mednarodno priznanih
                     meja ZSSR ob začetku druge svetovne vojne«, je očitno napačen prikaz, ki ga ni
                     vredno upoštevati.</p>
                  <p>Vendar pa ni nobenega dvoma, da je velika večina pripadnikov tega korpusa
                     izvirala iz Sovjetske zveze. Ali je torej pravilno, če izjavimo, da so bili
                     »tako za Združeno kraljestvo kakor za ZSSR in po mednarodnem pravu to
                     državljani ZSSR«? Zaradi pomanjkanja prostora na tem mestu ne moremo
                     razpravljati o politiki ZSSR, ki tako in tako ni bila podpisnica ženevske
                     konvencije in je slovela po tem, da se malo ali nič ne meni za mednarodno
                     pravo. Svoj premislek bom na tem mestu omejil na pravni položaj sovjetskih
                     državljanov, ki so služili v Wehrmachtu, glede na britansko pravo.</p>

                  <figure>
                     <graphic url="slike_z_49/z_49_43.png"/>
                     <head>Nasilno vračanje kozakov z Lienza 1. junija 1945 <name type="author"
                           >Sergej Korolkov</name></head>
                  </figure>
                  <p>Prvi člen konvencije iz l. 1929 je privzel definicijo prepoznavnih znamenj
                     vojskujočih se držav, kakršno je uveljavila haaška konvencija. Ta so (I)
                     pripadnost kaki formaciji, ki je podrejena vojaški hierarhiji; (II) nošenje
                     prepoznavnega znaka (npr. priponke ali uniforme), ki naznačuje vojaški status;
                     (III) vidno nošenje orožja; (IV) ravnanje v skladu z zakoni in običaji
                     vojskovanja. K tem kvalifikacijam je ženevska konvencija dodala »vse osebe,
                     pripadajoče bojujočim se silam vojskujočih se strani, ki jih je sovražnik zajel
                     med vojnimi operacijami na morju ali v zraku / ... /«29</p>
                  <p>Haaška definicija je nedvoumno zasnovana kot inkluzivna in ocenjevanje
                     državljanstva kakega bojevnika bi bilo enako nezdružljivo z njenim namenom
                     kakor kateri koli drug svojevoljen dodatek. Poznejša omemba v ženevski
                     konvenciji »vseh oseb, pripadajočih oboroženim silam vojskujočih se strani«
                     jasno pravi, da je pripadnost oboroženim silam kake dežele edini odločujoči
                     kriterij. Nadaljnji členi ženevske konvencije se o tem vprašanju izrekajo prav
                     tako jasno. Tako členi 23, 66, 70 in 73 zagotavljajo pravice PW izključno v
                     kontekstu »sile, v kateri so služili«.</p>
                  <p>Člen 79 zahteva, da nevtralna agencija, ki je za to določena, sporočila o PW
                     takoj prenese »v rojstno deželo ujetnikov ali sili, v kateri so služili«. S tem
                     je predpostavljeno razločevanje med tema dvema kategorijama, ko je nedvoumno
                     nakazano, da utegnejo PW izvirati iz kake druge dežele in ne iz tiste, v katere
                     oboroženih silah se je namerilo, da so služili. In poleg tega še člen 4, s
                     katerim bi moral biti vsak vojak v času vojne še posebej seznanjen, določa, da
                     je »vsak vojni ujetnik dolžan povedati, če je vprašan o tej stvari, svoja
                     resnična imena in čin ali pa svojo matično številko«. Ta klavzula vsebuje
                     prepoved, da bi se poizvedovalo o kateri koli drugi stvari, z državljanstvom
                     vred.30 Tako je torej nesporen namen konvencije, da se morajo PW obravnavati
                     kot pripadniki sile, v kateri so bili zajeti.</p>
                  <p>Nič ni bilo novega pri tej zamisli, ki je pomenila enega izmed »splošnih
                     zakonov in običajev vojne«, katere sta haaška in ženevska konvencija potrdili
                     in uzakonili. Od 18. stoletja naprej je bila splošno sprejeta praksa, da so
                     bili ob končanju sovražnosti »dezerterji« izključeni iz neprostovoljnih
                     repatriacij, in ukrepi v tem smislu so bili čedalje pogosteje včlenjeni v
                     mednarodne pogodbe. V 18. stoletju je to vprašanje postalo posebno pomembno za
                     Britanijo zaradi velikega števila škotskih in irskih jakobitov /privržencev
                     kralja Jakoba II/, ki so služili v vojskah kontinentalnih sil, bodisi kot
                     posamezni vojaki (mnogi so se zelo odlikovali) ali pa rekrutirani v sloveče
                     irske in škotske regimente, ki so stopili v službo Francije in Španije.31</p>
                  <p>Kakor ugotavlja dr. Delessertova v svojem obsežnem pregledu repatriacijskega
                     vprašanja v mednarodnem pravu: »Očitno je število držav, ki so dosledno
                     vztrajale na stališču, da dezerterji ne štejejo kot vojni ujetniki, zelo
                     majhno.« V nadaljevanju navaja prisilno repatriacijo ruskih PW med drugo
                     svetovno vojno in po njej kot osupljivo izjemo pri tem pravilu.32</p>
                  <p>Britanska politika med drugo svetovno vojno je opisana v uradnem poročilu, ki
                     ga je l. 1949 sestavil pravni svetovalec pri upravi vojnih ujetnikov polkovnik
                     (pozneje sodnik) Phillimore:</p>
                  <p>»Po porazu teh zavezniških dežel /l. 1940-41/ je mnogo njihovih državljanov
                     prostovoljno stopilo v britansko vojsko in tako je bila uprava odgovorna za
                     njihovo blaginjo kot britanskih vojnih ujetnikov. Nevarnost, da bi jim
                     sovražnik odrekal ta status, nam je ves čas povzročala skrbi in je bila zadeva,
                     ki smo jo zelo skrbno spremljali; kakorkoli že, sovražnik je v praksi ta status
                     podeljeval in privzel tisto politiko, ki smo jo tudi mi sami izvajali, ko smo
                     obravnavali ujetnika kot vojnega ujetnika tiste dežele, katere uniformo je
                     nosil ob zajetju / ... /</p>
                  <p>»Od izbruha sovražnosti smo se držali tega, da je uniforma test za
                     ugotavljanje, kakšne narodnosti je vojni ujetnik, tako da je bil vsak, ki je
                     bil zajet v nemški uniformi, primarno obravnavan kot nemški vojni ujetnik. Pri
                     tem smo vztrajali kljub pritožbi, ki je bila vložena, ko je bilo nekaj Nemcev
                     ujetih v italijanskih uniformah in so na svojo veliko nejevoljo odkrili, da so
                     bili poslani v taborišča za italijanske vojne ujetnike, vztrajali deloma zato,
                     ker je bilo treba od sovražnika zahtevati, da številne zavezniške državljane v
                     naši vojski obravnava kot Britance.«</p>
                  <p>Naj navedemo le en primer, kako strogo so spoštovali to načelo: dne 16. junija
                     1944 so združeni poveljniki štaba sporočili zavezniškima vrhovnima poveljnikoma
                     generalu Eisenhoverju in Wilsonu naslednje:</p>
                  <p>»Slovaške čete v svoji lastni nacionalni uniformi se zdaj bojujejo za Nemce v
                     Italiji, utegnemo pa jih srečati tudi kje drugje. Če bodo zavezniki zajeli te
                     čete, jim je treba priznati status in obravnavo vojnih ujetnikov po ženevski
                     konvenciji iz l. 1920-9.«33</p>
                  <p>Jasno je, da ni moglo biti nobene veljavne legalne razlike med slovaškimi
                     enotami, ki so se bojevale skupaj z Wehrmachtom, in tistimi Ruske osvobodilne
                     armade (ROA), ki so jih rekrutirali Nemci in so nominalno delovale pod vodstvom
                     generala Vlasova, čeprav so bile v resnici pod nemškim vrhovnim poveljstvom
                     (OKW). To so Britanci in Američani priznavali, kadar jim je koristilo pri
                     vojnih uspehih, in veliko Rusov, po oceni kakih 470.000, ki so se skupaj z
                     Nemci bojevali na zahodni fronti, se je predalo v odziv na zagotovila, ki so
                     bila zapisana na milijonih letakov, ki jih je zavezniško letalstvo spuščalo za
                     sovražnikovimi linijami.</p>
                  <p>Besedilo na tem letaku, ki ga je SHAEF (Supreme Headquarters of Allied
                     Expeditionary Forces – Vrhovni štab zavezniških ekspedicijskih sil) trosil po
                     Franciji poleti 1944, se glasi takole:</p>
                  <p>»Vaši nemški častniki pravijo, da boste ustreljeni, če se predaste ali če vas
                     zajamejo.«</p>
                  <p>TO NI RES!</p>
                  <p>»Zavezniška armada se obnaša do tujcev v nemški armadi natanko tako kakor do
                     drugih bojujočih se vojakov in, se razume, v skladu z mednarodnimi zakoni, ki
                     določajo potek vojskovanja.«</p>
                  <p>»To ni vaša vojna.«</p>
                  <p>»Pripravite se na predajo ob prvi priložnosti.«</p>
                  <p>Neki rusko govoreči častnik v eksekutivi za posebne naloge (SOE – Special
                     Operations Executive), ki je bil po izkrcanju na dan D določen, da po zvočniku
                     razglaša to zagotovilo prednjim sovražnikovim enotam, v katerih so bili
                     domnevno vključeni Rusi, je izrazil ogorčenje nad cinično izdajo teh obljub in
                     je zapisal, da »/francoski/ komunistični makijevci kljub svojim političnim
                     prepričanjem niso verjeli, da bomo repatriirali katere koli ruske ujetnike
                     proti njihovi volji«.34</p>
                  <p>Rusi, ki so zaupali obljubam zaveznikov, v resnici pozneje niso bili
                     obravnavani kot PW države, ki jih je zajela, temveč so bili izročeni tretji
                     strani, ki ni bila podpisnica ženevske konvencije in je bila razvpita po tem,
                     da je s tistimi, ki jih je imela za svoje sovražnike, ravnala tako barbarsko,
                     da se je v tem lahko merila samo z nacisti.</p>
                  <p>Na tem mestu se ni mogoče lotevati kaj več kot le površnega orisa zavezniške
                     politike do sovjetskih državljanov. Iz nagibov, ki doslej še niso bili
                     zadovoljivo razjasnjeni, je britansko zunanje ministrstvo ves čas ravnalo z
                     brezobzirno odločenostjo, da izroči slehernega sovjetskega državljana, ki je
                     bil pod britanskim nadzorom, ne glede na vojaški ali civilni status, starost
                     ali spol. Pogosto ponavljana trditev, da zavezniškim četam, ki jih je
                     osvobodila rdeča armada, ne bi bili dovolili vrnitve domov, če ne bi bili tu
                     popustili, je dokazljivo lažna, pa tudi sicer v nobenem primeru ne bi
                     upravičila kršenja obveznosti iz mednarodne pogodbe. Oktobra 1944 je Britanija
                     zagotovila sovjetski vladi, da bodo vrnjeni vsi sovjetski državljani, če bo
                     potrebno, na silo. Ta politika se je nadaljevala do l. 1947, dve leti po tem,
                     ko so se vsi britanski PW, ki jih je bila osvobodila rdeča armada, že vrnili
                     domov.</p>
                  <p>Medtem je Britanija prav do tedaj, ko se je Nemčija vdala, pred Švico
                     (Zaščitniška sila) skrbno prikrivala, kako se izmika udejanjanju mednarodnega
                     prava, da se ne bi Nemčija lotila neupravičenih, čeprav razumljivih povračilnih
                     ukrepov zoper zavezniške PW.35</p>
                  <p>Čeprav nasledki ameriške politike v celoti niso bili dosti drugačni, pa je bila
                     v nasprotju s tem legalnost postopkov vprašanje, ki je izzvalo precejšnje spore
                     na najvišjih vladnih ravneh. Vidni uradniki v zunanjem ministrstvu in
                     diplomati, tako npr. Alexander Kirk (politični svetovalec Združenih držav pri
                     feldmaršalu Alexandru), so bili globoko vznemirjeni ob predlogu, naj se možje,
                     ki so bili legalno PW Wehrmachta, izročijo Sovjetom, da jih pobijejo ali
                     zasužnjijo. Zatorej so Združene države, drugače kakor Britanci, do nemške vdaje
                     sovjetskim PW v nemški uniformi podeljevale varstvo konvencije. Vendar pa se je
                     na koncu politika Združenih držav kljub ostrim ugovorom znotraj zunanjega
                     ministrstva, žal, izkazala kot parada hinavščine. Tisti hip ko se je Nemčija
                     vdala in s tem odstranila sleherno tveganje, da bi bilo ogroženo življenje
                     številnih ameriških PW nemškega ali italijanskega rodu, ki so bili v
                     sovražnikovih rokah, so začeli Američani transportirati sovjetske ujetnike k
                     Stalinu v ogromnem številu.</p>
                  <p>Ta politika je v celoti pomenila nesporno kršenje tako sprejete interpretacije
                     ženevske konvencije kakor tudi splošne prakse, ki so jo prevzele vse države
                     razen ZSSR. Zdaj ni mogoče kakor koli verodostojno trditi, da je bila legalna,
                     in celo v tistem času je Patrick Dean, ki je bil kot pravni svetovalec pri
                     zunanjem ministrstvu eden najbolj nepopustljivih zagovornikov prisilne
                     repatriacije, zasebno sprejel »argument ministrstva za zunanje zadeve, da to
                     vodi naravnost v nedoslednost v primerjavi s tistim, kar smo rekli o uniformah,
                     češ da so najpomembnejše, kar se tiče vojnih ujetnikov / ... /«36</p>
               </div>
               <div type="div3">
                  <head>Premestitev vojnih ujetnikov</head>
                  <p>Dejstvo, da Sovjetska zveza, kateri sta britanska in ameriška vlada izročili
                     sovjetske državljane, ujete med služenjem v nemški vojski, ni bila podpisnica
                     konvencije in je pravzaprav tudi sicer ni bilo mogoče šteti za civilizirano
                     državo, je za legalni kontekst nebistveno. Sprejeta interpretacija ženevske
                     konvencije je bila, da PW v resnici ne smejo biti premeščeni v nobeno drugo
                     državo kakor v tisto, ki jih je zajela, ne glede na to, koliko korektno
                     ravnanje lahko pričakujejo.</p>
                  <p>Kakor je Patrick Dean svetoval vojnemu ministrstvu 15. oktobra 1945:</p>
                  <p>»/ ... / Konvencija izrecno določa, da so vojni ujetniki pod oblastjo sovražne
                     vlade in ne posameznikov ali formacij, ki so jih zajele. Sovražnikova vlada ima
                     zatorej pravico pričakovati od vlade, katere sile so ujetnike zajele, da bo
                     skrbela za izpolnjevanje določil konvencije. Zato se nam zdi, da so premestitve
                     izpeljane na odgovornost vlade, ki jih izvaja in ki se ne more znebiti svojih
                     obveznosti do konvencije s tem, da kratko malo reče, da je tudi vlada
                     prevzemnica udeleženka konvencije.«37</p>
                  <p>Poučen primer nam daje uradno poročilo polkovnika Phillimora, navedeno že
                     prej:</p>
                  <p>»L. 1942 je bil z vlado Združenih držav sklenjen sporazum, v katerem so
                     pristale na to, da v imenu Commonwealtha nastanijo 150.000, pozneje povečano na
                     175.000 sovražnikovih vojnih ujetnikov pod pogojem / ... / da same postanejo
                     priporna oblast. Tak prenos pravic nas je skrbel, ker smo menili, da bi utegnil
                     dati Nemcem pretvezo za premeščanje britanskih ujetnikov pod nadzorstvo kake
                     druge vlade osi, kot na primer ene izmed balkanskih držav, katere sloves med
                     vojno 1914–18 nikakor ni bil dober. Zavoljo tega smo prepričevali Američane,
                     naj pristanejo na to, da moramo glede na določila konvencije nujno mi ostati
                     dokončno odgovorni za ujetnike in naj zato upoštevajo naša pravila pri ravnanju
                     z vojnimi ujetniki. Ta pravila so vključevala naše obojestranske sporazume s
                     sovražnikovimi vladami. V tem pogledu smo bili zaskrbljeni tudi zavoljo
                     učinkovanja te premestitve na naše obojestranske sporazume s sovražnikovimi
                     vladami.«</p>
               </div>
               <div type="div3">
                  <head>Jaltski sporazum</head>
                  <p>V pismu, naslovljenem name, datiranem z 20. septembrom 1999, je zunanje
                     ministrstvo še nadalje skušalo upravičiti nasilne dejavnosti v Avstriji z
                     naslednjo utemeljitvijo:</p>
                  <p>»Politika prisilne repatriacije je bila obvezujoča zahteva jaltskega sporazuma,
                     ki sta ga britanska vlada in vlada Združenih držav podpisali s Sovjetsko
                     zvezo.«</p>
                  <p>Ta omemba se tiče sporazuma, ki se nanaša na vojne ujetnike in civiliste, ki so
                     jih osvobodile sile, delujoče pod sovjetskim poveljstvom, in sile, delujoče pod
                     britanskim poveljstvom – sklenjenega med Veliko Britanijo, Združenimi državami
                     in Sovjetsko zvezo na jaltski konferenci 11. februarja 1945. Člen 1 določa:</p>
                  <p>»Vsi sovjetski državljani, ki so jih osvobodile sile, delujoče pod britanskim
                     poveljstvom / ... / bodo po tej operaciji brez odlašanja ločeni od sovražnikovih
                     vojnih ujetnikov in bodo ločeno od teh nastanjeni v taboriščih ali na zbirnih
                     točkah, dokler ne bodo izročeni sovjetskim / ... / oblastem / ... /«38</p>
                  <p>Dejansko sloni ta argument na temelju, ki ni nič bolj veljaven kakor ostali. V
                     nasprotju z zagotovilom zunanjega ministrstva to besedilo nikjer ne omenja
                     uporabe sile za neprostovoljno repatriacijo, take politike torej, ki je v
                     resnici izvirala iz skrivnih odločitev, ki sta jih neodvisno druga od druge,
                     sprejeli britanska in ameriška vlada. Poleg tega je komaj mogoče ugovarjati
                     tehtnemu oporekanju profesorja Draperja, da niti jaltski sporazum niti katera
                     koli druga mednarodna pogodba ne more imeti zakonite veljave, če namerno
                     potrjuje kršenje haaške in ženevske konvencije.39</p>
                  <p>Na srečo pa se s tem vprašanjem ni potrebno ukvarjati, ker jaltski sporazum pri
                     izročitvah v Avstriji ni bil neposredno uporabljen. Ni stvar vojakov na terenu,
                     da bi interpretirali vladno politiko ali mednarodne pogodbe, katerih določila
                     morajo biti raztolmačena v ukaze in prenesena navzdol po vojaški lestvici
                     poveljevanja.</p>
                  <p>Vrhovni zavezniški poveljnik v Sredozemlju feldmaršal Sir Harold Alexander je
                     bil vojak s strogim čutom za čast in dolžnost. Kakor mi je poudaril njegov
                     nekdanji poveljnik štaba feldmaršal Lord Harding, je Alexander imel ženevsko
                     konvencijo za neizpodbitno vodilo pri tistem, kar je imenoval »etiketa
                     vojskovanja«.40</p>
                  <p>Ne meneč se za navodila zunanjega ministrstva, je Alexander dne 22. maja izdal
                     ukaz 5. korpusu v Avstriji, z napotki poveljujočemu častniku generalu
                     Keightleyu:</p>
                  <p>»Pooblaščeni ste, da kozake direktno predaste Rusom pod pogojem, da ne bo
                     ponovno uporabljena sila.«</p>

                  <figure>
                     <graphic url="slike_z_49/z_49_44.png"/>
                     <head>Zbor 16. čete Stiškega bataljona Slovenskega domobranstva 16. maja 1945 v
                        Vetrinju <name type="author"/></head>
                  </figure>
                  <p>Objavljen ni bil noben poznejši ukaz, ki bi preklical to navodilo, ki bi
                     pomenilo, če bi ga ubogali, da bi v ZSSR vrnili samo prostovoljce. Kakor je
                     zdaj splošno znano, tega ukaza čisto očitno niso ubogali. Ker se je Keightley
                     jasno zavedal, da mu jaltski sporazum ne daje nikakršnega opravičila za
                     barbarstva, ki so jih zagrešili vojaki pod njegovim poveljstvom, ga tudi nikoli
                     ni navajal v zagovor za svoja dejanja. Namesto tega je večkrat zapovrstjo
                     zakrinkal svojo nepokorščino tako, da je do skrajnosti zmanjševal obseg
                     nasilja, o katerem je lažno trdil, da je bilo nepooblaščeno in naključno.</p>
                  <p>Ob upoštevanju vsega tega je odveč dostavljati, da z nobenim naponom domišljije
                     15. kozaškega konjeniškega korpusa, regularne enote Wehrmachta, ki se je
                     formalno predala britanskim silam, ni mogoče imeti za tako, ki bi ustrezala
                     jaltski odredbi o »sovjetskih državljanih, ki so jih osvobodile sile, delujoče
                     pod britanskim poveljstvom«.</p>
               </div>
               <div type="div3">
                  <head>Repatriacija civilistov</head>
                  <p>Doslej sem se ukvarjal s položajem PW ruskega rodu, ki so jih zajeli zavezniki.
                     Vendar pa je najbrž najslabša stran britanskih operacij divjaško trpinčenje,
                     kakršnega so bili deležni civilni begunci, ki so se upirali deportaciji k
                     Sovjetom. Mnogi so nesporno spadali v kategorijo »vojaških spremljevalcev«, ki
                     jim je 81. člen ženevske konvencije podeljeval enako zaščito kakor vojaškemu
                     osebju. Peti korpus je priznaval ali pa se je pretvarjal, da priznava, razliko
                     med vojaškimi spremljevalci in begunci v primeru Jugoslovanov. Čeprav so v
                     glavnem štabu 5. korpusa dobro vedeli, da mnogi od tisočev civilistov v
                     kozaških taboriščih nesporno spadajo v to kategorijo kot zdravniki, medicinske
                     sestre itn., so kljub temu izdali ukaze, naj se neomejeno in brez razločevanja
                     uporabi sila, da se vsi iz taborišč spravijo na vlake.</p>
                  <p>Poleg tega bi se bil general Keightley s svojim štabom lahko poglobil v zahtevo
                     1. člena:</p>
                  <p>»Z ženskami se bo ravnalo z vsemi oziri, ki gredo njihovemu spolu.« 41</p>
                  <p>Gotovo bi bilo težko to navodilo uskladiti z ukazi, kakršen je naslednji, izdan
                     od 36. pehotne brigade od 26. do 29. maja:</p>
                  <p>»Posebno zato, ker je med njimi toliko žensk in otrok, bodo nekateri od vas
                     čutili sočutje do teh ljudi, vendar se morate spomniti, da so ti /ženske in
                     otroci?/ prijeli za orožje v prid Nemcem in tako sprostili več čet, da so se
                     bojevale zoper nas v Italiji in na drugih frontah.«</p>
                  <p>»Evakuacija bo potekala (a) s tovornjaki ali z avtobusi – najbrž omejeno za
                     šibkejše ženske in otroke (b) z rešilnimi avtomobili – za bolnike in
                     nosečnice.«</p>
                  <p>»Če bi kaka oseba ali skupina ljudi poskusila pobegniti, jim boste s klicanjem
                     ukazali, naj se ustavi. Če namenoma ne bodo upoštevali vašega ukaza in bodo
                     bežali, boste začeli streljati in pri tem merili pod noge, če boste presodili,
                     da bi to zadostovalo, da ustavite nameravani pobeg; če ne, jih
                     postrelite.«42</p>
                  <p>Po nekem posvetu z generalom Keightleyem v njegovem glavnem stanu ob Vrbskem
                     jezeru 13. maja si je Harold Macmillan, minister in predstavnik britanske vlade
                     v Sredozemlju, zapisal, da je »med Nemci, ki so se predali, okrog 40.000
                     kozakov in »belih« /ne-sovjetskih emigrantov/ Rusov z ženami in otroki. Če jih
                     izročimo Rusom, jih obsodimo na suženjstvo, trpinčenje in na verjetno smrt / ...
                     /. Odločili smo se, da jih izročimo.«43</p>
                  <p>Jasno je, da je Keightley skupaj z Macmillanom predvideval usodo tisočev,
                     katere je po ministrovih navodilih pri Judenburgu izročil Sovjetom, in njuna
                     predvidevanja so zdaj do podrobnosti potrjena z arhivi GULAGa. Od žensk, otrok
                     in dojenčkov, ki so jih Britanci odposlali k Sovjetom iz taborišča Peggetz, so
                     jih 807 zadrževali v posebnem taborišču 525/9, Kemerevo Oblast v centralni
                     Sibiriji. Neko poročilo NKVD iz l. 1949 registrira, da so bile razmere v
                     celotnem kompleksu taborišč, v katerega je spadalo tudi taborišče 525/9, tako
                     okrutne, da je bila povprečna umrljivost med tamkajšnjimi jetniki 10%.
                     Statistika, ki se opira na takšen vir, bo prav gotovo prikazovala zmanjšan
                     odstotek, in če upoštevamo posebno ranljivost žensk in otrok za uničujoče
                     učinkovanje tuberkuloze, distrofije, nedohranjenosti, ledenih zimskih razmer,
                     je morala biti stopnja umrljivosti v posebnem taborišču 525/9 prav gotovo višja
                     od povprečne. 44</p>
                  <p>Tisočem civilnih beguncev v britanskih rokah ni bila zaščita po mednarodnem
                     pravu zajamčena nič manj kakor vojakom. Člen 3. ženevske konvencije iz l. 1933,
                     ki se nanaša na mednarodni status beguncev (»primeren za ruske, armenske in
                     asimilirane begunce«) zavezuje podpisnike, da spoštujejo naslednji ukrep:</p>
                  <p>»Vsaka od pogodbenih strank se obvezuje, da ne bo izganjala ali branila vstopa
                     na svoje ozemlje z uporabo policijskih ukrepov, kakor so izgon ali
                     preprečevanje vstopa na meji, tistim beguncem, ki jim je bilo po redni poti
                     dovoljeno tamkajšnje bivanje, razen če je treba že omenjene ukrepe izvajati iz
                     takih razlogov, kakor sta državna varnost ali javni red / ... /«</p>
                  <p>Zaradi strahovlade, ki je sledila Hitlerjevemu vzponu na oblast v Nemčiji, sta
                     bili v Ženevi l. 1936 in 1938 podpisani še dve dodatni konvenciji, ki sta
                     določali primerljive naloge.</p>
                  <p>Besedilo 6. člena nürnberške listine, ki prepoveduje vojne zločine in zločine
                     zoper človečnost, se zdi tako ustrezno za ravnanje 5. korpusa z Rusi in
                     Jugoslovani, ki so bili pod njegovim nadzorom, da z njim lahko tako rekoč
                     opišemo to dogajanje.</p>
                  <p>»Vojni zločini: namreč kršitve zakonov in običajev vojskovanja. Take kršitve
                     bodo vključevale, čeprav ne bodo omejene le na to, umor, slabo ravnanje ali
                     deportacijo na suženjsko delo ali v kakšen drug namen civilnega prebivalstva z
                     zasedenega ozemlja ali na njem, umor ali slabo ravnanje z vojnimi ujetniki / ...
                     /«</p>
                  <p>»Zločini zoper človečnost: namreč umor, iztrebljanje, zasužnjevanje,
                     deportiranje in druga nehumana dejanja, ki se zagrešijo zoper katero koli
                     civilno prebivalstvo / ... /«</p>
                  <p>»Voditelji, organizatorji, pobudniki in sokrivci, ki so udeleženi pri snovanju
                     ali izvajanju skupnega načrta ali zarote, da se stori kateri koli od navedenih
                     zločinov, so odgovorni za vsa dejanja, ki jih izvršijo katere koli osebe pri
                     izpeljavi tega načrta.«46</p>
                  <p>Dandanes britanska vlada, kakor jasno kaže pismo zunanjega ministrstva z dne
                     13. julija 1999, zanika, da bi se bili zločini sploh kdaj zgodili:</p>
                  <p>»Vi / ... / postavljate trditve o zločinih, ki so jih zagrešili britanski vojaki
                     v Avstriji nad ruskimi vojaki in civilisti. Ne poznamo nobenih dokazov, ki bi
                     podpirali take trditve.«</p>
                  <p>Poslal sem kopijo Zoe Polanski, ki je preživela te dogodke in danes živi na
                     Škotskem in ki se je izročitvi Sovjetom izognila zavoljo hudih poškodb,
                     prizadejanih med britansko zbirno racijo. Dne 30. avgusta je pisala ministru za
                     zunanje zadeve, da bi izrazila svojo užaloščenost in zgroženost nad tem, »da
                     sedanja britanska vlada zanika vojne zločine, ki so jih Britanci zagrešili
                     zoper civilne ruske begunce / ... /«</p>
                  <p>»Torej, jaz sem za vas živi dokaz, ker sem bila v središču te tragedije. Takrat
                     sem bila stara šele petnajst let in sem pravkar prišla iz nemškega nacističnega
                     koncentracijskega taborišča Auschwitza in Dachaua, čisto sama, in nisem vedela,
                     ali je še kdo iz moje družine živ in ali je sploh še kaj ostalo po tistem, ko
                     so se nemški nacisti umaknili z moje domačije v Rusiji.«</p>
                  <p>»Zato sem bila registrirana v taborišču Peggetz kot begunka brez državljanstva,
                     tako kot še tisoči podobnih primerov.«</p>
                  <p>»Za to, da sem sploh preživela, moram biti večno hvaležna sanitetnemu zdravniku
                     (dr. Pinchingu), ki me je potegnil iz živinskega vagona, namenjenega v smrt, in
                     je oskrbel moje boleče rane.«</p>
                  <p>Gospa Polanska je priložila časopisne intervjuje z dr. Pinchingom in z nekim
                     škotskim vojakom, ki je bil udeležen v teh operacijah, in oba sta potrdila
                     njeno pripoved. Dne 20. septembra je gospod J. L. Howgate iz oddelka za vzhod
                     na zunanjem ministrstvu zaničljivo zavrnil pričevanje gospe Polanske:</p>
                  <p>»V našem odgovoru grofu Tolstoju smo že povedali, da ne poznamo nobenih
                     dokazov, ki bi podpirali njegove trditve, da so britanski vojaki v Avstriji
                     zagrešili ‘okrutne zločine’.«</p>
                  <p>Britanska vlada bi se morda lahko zamislila nad resnim opozorilom, ki ga je
                     izrekel sodnik Jackson ob začetku nürnberškega procesa:</p>
                  <p>»Končni ukrep je / ... / prisiliti državnike, da bodo odgovorni do zakona. In naj
                     čisto jasno povem pri tem, ko je ta zakon tukaj prvič uporabljen proti nemškim
                     napadalcem, da mora ta zakon, če naj služi koristnim namenom, obsoditi tudi
                     napadalnost katerega koli drugega naroda, s temi vred, ki sedijo tukaj danes
                     kot sodniki / ... / Prava tožnica pred vašim sodiščem je civilizacija / ... /
                     Obtoženci se lahko zatekajo samo k upanju, da bo mednarodno pravo tako daleč
                     zaostajalo za moralnim čutom človeštva, da se bo ravnanje, ki je zločin v
                     moralnem smislu, moralo šteti za nedolžno glede na zakon.« 47</p>

                  <figure>
                     <graphic url="slike_z_49/z_49_45.png"/>
                     <head>Slovenski domobranci na Vetrinjskem polju <name type="author"/></head>
                  </figure>
                  <p>Britanija zdaj uživa nezavidljivi položaj edine vojskujoče se države v drugi
                     svetovni vojni, ki ne samo, da ni nikoli izrazila obžalovanja (kaj šele, da bi
                     poskrbela za odškodnino) za večji vojni zločin. Prav nasprotno so se vlada in
                     sodišča lotili obsežnega ukrepanja in prikritih dejavnosti z namenom, da
                     preprečijo njegovo razkritje in še naprej uradno zanikajo, da se je sploh kdaj
                     zgodil. To omalovaževanje mednarodnega prava ni le zadeva za zgodovinski
                     spomin, ampak zagotovo postavlja nevaren precedens za prihodnost.</p>
               </div>
               <div type="div3">
                  <head>Opombe</head>
                  <p>1 A. T. P. Byles (Ed.), The Book of Fayttes and of Chyualrye. London 1937, str.
                     237.</p>
                  <p>2 Bell’s Weekly Messenger, Sunday, March 30, 1800.</p>
                  <p>3 Izraz »Jugoslovani« uporabljam kot prikladno okrajšavo in zato, ker kaže
                     tedanjo rabo zaveznikov.</p>
                  <p>4 Niglu Nicholsonu dolgujem zahvalo, da mi je priskrbel izvod svojega vojnega
                     dnevnika. Alexandrov signal je vzet iz National Archives, 383.7–14.</p>
                  <p>5 Obsežno dokumentirana raziskava o usodi repatriiranih Rusov in drugih v
                     GULAGu napreduje med raziskavami, ki jih vodi Ludwig Boltzmann-Institut für
                     Kriegsfolgen-Forschung Graz-Vienna-Klagenfurt.</p>
                  <p>6 Duckworth je firma z upravičeno velikim ugledom, zato se zdi še toliko bolj
                     čudno, da se je lotila objave takega dela, če pomislimo, da je sedem let potem,
                     ko ga je po vrsti zavrnilo več uglednih založnikov, vedela, da avtor ni prav
                     nič poskušal posodobiti njegove vsebine.</p>
                  <p>7 Christopher Booker, A Looking-Glass Tragedy: The controversy over the
                     repatriations from Austria in 1945. London 1997, str. 317.</p>
                  <p>8 Brigadier Anthony Cowgill, Lord Brimelow, and Christopher Booker, The
                     Repatriations from Austria in 1945: The Report of an Inquiry. London 1990, str.
                     180.</p>
                  <p>9 General V Naumenko (Ed.), Velikoe Predatel’stvo: Vydača Kazakov v Lience i
                     Drugih Mestah (1945–1947); Sbornik materialov i dokumentov /Die grosse
                     Übergabe/. New York 1962–70, ii, str. 322.</p>
                  <p>10 Stefan Karner, Im Archipel GUPVI: Kriegsgefangenschaft und Internierung in
                     der Sowjetunion 1941–1956. Vienna-Munich 1995, str. 201–203, 217.</p>
                  <p>11 To pobožno verovanje je bilo še najmanj uporabno glede na ravnanje rdeče
                     armade z ženskami.</p>
                  <p>12 Booker, A Looking-Glass Tragedy, str. 138. Še bolj razvlečen in klečeplazen
                     hvalospev Brimelowovi nepristranosti in analitični veščini se najde na str.
                     421.</p>
                  <p>13 »Some Legal Aspects of Forced Repatriation of Soviet Citizens«, v: Nikolaj
                     Tolstoj, Victims of Yalta. Corgi Books 1979, str. 545–64; Michael A. Meyer and
                     Hilaire McCoubrey (ed.), Reflections on Law and Armed Conflicts: The Selected
                     Works on the Laws of War by the late Professor Colonel G. I. A. D. Draper, OBE.
                     The Hague 1998, str. 255–68.</p>
                  <p>14 Nasledek močnih pritiskov, ki niso bili povezani s sodnim pregonom l. 1989,
                     je bil ta, da je bila knjiga The Minister and the Massacres l. 1990 umaknjena
                     iz večine javnih in univerzitetnih knjižnic v Britaniji in nadomeščena z dvema
                     zvezkoma apologije dogodkov, ki jih je odobrilo ministrstvo za zunanje zadeve.
                     Ta prikrita cenzura kaže značilne vzporednice z ukrepi, ki jih je izvajala
                     britanska vlada v letih 1791–92 z naklepom, da bi ustavila razširjanje dela
                     Thomasa Paina The Rights of Man (John Keane, Tom Paine: A Political Life.
                     Boston 1995, str. 334–43).</p>
                  <p>15 Kopija sojenja, 32. dan, »Sodna odločitev št. 1«, 5A.</p>
                  <p>16 Gospa Mackenzie je odklonila identifikacijo raziskav, na katere se sklicuje.
                     Vendar je iz konteksta razvidno, da le-te vsebujejo razsodbo sodnega procesa iz
                     l. 1989 in »Cowgillovo poročilo« zunanjega ministrstva, katerega sklepi se
                     odražajo v njenem pismu. Dne 14. marca 1991 je služba državnega tožilstva
                     odklonila ukrepanje na pritožbo, ki jo je v imenu svojcev vložil Slovenec
                     gospod Pavel Zupan, z enako utemeljitvijo, češ: »Ta zadeva je bila predmet zelo
                     podrobnega poročila brigadirja Anthonyja Cowgilla, in v resnici je bilo celotno
                     /sic/ vprašanje že obravnavano na sodišču v procesu proti Lordu Aldingtonu l.
                     1989.«</p>
                  <p>17 Gustav Rasmussen (ed.), Code des prisonniers de guerre: Commentaire de la
                     convention du 27 juillet 1929 relative au traitement des Prisonniers de guerre.
                     Copenhagen 1931, str. 131. Načelo, na katerem temelji 82. člen, odseva tiste
                     tradicionalne »zakone in običaje vojskovanja«, ki so bili posvečeni s haaško in
                     z ženevsko konvencijo. Med napoleonskimi vojnami je npr. britanska vlada v
                     glavnem še naprej vztrajala pri sprejetih načelih humanega ravnanja z vojnimi
                     ujetniki, čeprav je francoski cesar le-te čedalje pogosteje kršil (Michael
                     Lewis, Napoleon and his British Captives. London, 1962, str. 44–8, 66–82).
                     Sloveči britanski poveljnik mornarice Sir Sidney Smith je vedno znova jasno
                     povedal, da se bo njegova dežela držala pravil vojskovanja, ne glede na to, ali
                     jih bodo Francozi spoštovali ali ne, in ne oziraje se na dejstvo, da so jih
                     britanski zavezniki Turki odkrito kršili (Tom Pocock, A Thirst for Glory: The
                     Life of Admiral Sir Sidney Smith. London 1996, str. 43, 49, 69, 81, 219).</p>
                  <p>18 Rasmussen (ed.), Code des prisonniers de guerre, str. 134.</p>
                  <p>19 Kopija sojenja, 32. dan, 11C–12A.</p>
                  <p>20 Alfred M. de Zayas, Die Wehrmacht-Untersuchungsstelle: Deutsche Ermittlungen
                     über alliierte Völkerrechtsverletzungen im Zweiten Weltkrieg. Munich 1980, str.
                     177; Ann Tusa and John Tusa, The Nuremberg Trial. London 1983, str. 21 ; Jozef
                     Garlinski, Poland in the Second World War. London, 1985, str. 293.</p>
                  <p>21 Da je ICRC (International Commitee of the Red Cross – Mednarodni odbor
                     Rdečega križa) obsodil to kršenje konvencije, se je izkazalo kot pomemben
                     dejavnik pri vključevanju revidiranih ukrepov za zaščito PW v ženevski
                     konvenciji iz l. 1949 (Christiane Shields Delessert, Release and Repatriation
                     of Prisoners of War at the End of Active Hostilities: A Study of Article 118,
                     Paragraph 1 of the Third Geneva Convention Relative to the Treatment of
                     Prisoners of War. Zürich 1877, str. 62–63).</p>
                  <p>22 FO.371/46773. Člen 11 ženevske konvencije zahteva, da PW dobivajo enake
                     obroke hrane kakor sile, ki so jih zajele (Rasmussen (Ed.), Code de prisonniers
                     de guerre, str. 112).</p>
                  <p>23 James Bacque, Other Losses: An Investigation into the Mass Deaths of German
                     Prisoners at the Hands of the French and Americans After World War II. Toronto
                     1989.</p>
                  <p>24 Za odličen pregled vprašanja SEP (DEF) in PW primerjaj Richard D. Wiggers
                     The United States and the Denial of Prisoner of War (POW) Status at the End of
                     the Second World War, Militärgeschichtliche Mitteilungen 1993, lii, str.
                     91-104. Pragmatični značaj tega razločevanja je ilustriran z dejstvom, da je
                     Sovjetska zveza, katere namere z nemškimi ujetniki so komajda bile dobrohotne,
                     sprva zagovarjala, naj vse nemško vojaško osebje iz časa po vdaji obdrži status
                     PW (ibid., str. 97).</p>
                  <p>25 WO.170/4461, Appx »S«; WO.170/4832.</p>
                  <p>26 WO.170/4832; WO.106/4059,195; FO.371/47903,16.</p>
                  <p>27 Primerjaj Harry C. Butcher, My Three Years with Eisenhower. New York 1946,
                     str. 789, 815, 826.</p>
                  <p>28 FO.371/46775.</p>
                  <p>29 James Brown Scott (Ed.), Les conventions et déclarations de La Haye de 1899
                     et 1907. New York 1918, str. 107; Rasmussen, Code des prisonniers de guerre,
                     str. 108–109.</p>
                  <p>30 Ibid., str. 109, 115, 126, 127, 130. Besedilo »La puissance dans les armées
                     de laquelle le prisonnier a servi« je nadomestilo začasno manj natančne
                     definicije, še posebej, da se uveljavi pripadnost oboroženim silam neke države
                     kot dokončni kriterij (ibid., str. 15). Stroge omejitve v 5. členu glede na
                     obseg podatkov, ki se smejo zahtevati od kakega PW, izvirajo iz preudarka, da
                     lahko celo take navidezno nedolžne reči, kakor je starost kakega PW,
                     posredujejo tistim, ki so ga zajeli, obvestila vojaške vrednosti (ibid., str.
                     28).</p>
                  <p>31 Hannovrska vlada Britanije je v splošnem priznavala status britanskih
                     državljanov pripadnikom armad, v katerih službo so stopili. Vendar je prišlo do
                     opaznih izjem, ki so se dogajale med surovim zatrtjem vstaje l. 1745; zanj je
                     bilo značilno znatno kršenje domačega in mednarodnega prava. Francoska vlada je
                     vložila odločen protest zoper slabo ravnanje z vojaki, ki so služili v njenih
                     škotskih in irskih enotah, medtem ko je britanska zaveznica Holandija
                     priznavala škotski kraljevi polk kot francoski regiment. Britanska vlada se je
                     potem, ko je presodila, da je nevarnost zagotovo minila, vrnila k svoji
                     prejšnji usklajenosti z mednarodno prakso. Primerjaj F. J. McLynn, France and
                     the Jacobite Rising of 1745. Edinburgh 1981, str. 88-89; 218, 214-21; Sir Bruce
                     Gordon Seton and Jean Gordon Arnot (Ed.), The Prisoners of the ‘45: Edited from
                     the State Papers. Edinburgh 1928-29, i, str. 240-46; Robert Fitzroy Bell (Ed.),
                     Memorials of John Murray of Broughton: Sometime Secretary to Prince Charles
                     Edward 1740-1747. Edinburgh 1898, str. 516-20.</p>
                  <p>32 Delessert, Release and Repatriation of Prisoners of War at the End of Active
                     Hostilities, str. 186-87.</p>
                  <p>33 FO.916/916. Na nesrečo je bila večina Slovakov v službi na vzhodni fronti in
                     je padla po nemški predaji v roke sovjetov s predvidljivimi posledicami (Hans
                     Werner Neulen, An deutscher Seite: Internationale Freiwillige von Wehrmacht und
                     Waffen – SS. Munich 1985, str. 199-203.</p>
                  <p>34 Eno kopijo hranijo v Auckland Collection. Primerjaj Julius Epstein,
                     Operation Keelhaul: The Story of Forced Repatriation from 1944 to the Present.
                     Old Greenwich Conn. 1973, str. 28-29; L. H. Manderstam, From the Red Army to
                     SOE. London 1985, str. 121-22; Tolstoy, Victims of Yalta, str. 54-57, 81-86.
                     Kakih 8.000 sovjetskih dezerterjev se je pridružilo francoskemu odporniškemu
                     gibanju (ibid., str. 72). Ministrstvo za zunanje zadeve, ki je že imelo v
                     mislih načrtovano izdajstvo, je lažno zanikalo, da bi bil SHAEF usmerjal
                     propagando k Rusom v nemški službi (Patrick Howarth, Intelligence Chief
                     Extraordinary: The Life of the Ninth Duke of Portland. London 1986, str.
                     193).</p>
                  <p>35 Nikolai Tolstoy, Victims of Yalta. London 1978, str. 529-31. Ministrstvo za
                     zunanje zadeve je brezskrbno zanemarjalo hudo grožnjo, ki jo je to pomenilo za
                     tisoče zavezniških PW v nemških rokah (ibid., str. 535-56).</p>
                  <p>36 FO.371/47899,90. Za podrobno obravnavanje tega vprašanja primerjaj 18.
                     poglavje in Dostavek profesorja Draperja v moji knjigi Victims of Yalta; Mark
                     R. Elliott, Pawns of Yalta: Soviet Refugees and America’s Role in their
                     Repatriation. Urbana 1982, str. 30-55.</p>
                  <p>37 FO.371/46773.</p>
                  <p>38 FO.916/1189.</p>
                  <p>39 V: Tolstoy, Victims of Yalta, str. 560-62.</p>
                  <p>40 Alexandrov viteški značaj je zbujal posebno občudovanje pri Winstonu
                     Churchillu. »Alex je izravnaval, kar je bilo v vojskovanju surovega, ko se je
                     krutega početja nalahno dotikal v rokavicah. V njegovih rokah je bila to še
                     vedno igra za visoko družbo. Pokazal je, da se še vedno da vojskovati spodobno«
                     (Lord Moran, Winston Churchill: The struggle for survival 1940-1965. London
                     1966, str. 173).</p>
                  <p>41 Rasmussen, Code des Prisonniers de Guerre, str. 108, 130.</p>
                  <p>42 WO.170/4461; WO.170/4396. »Humani« pridržki v odredbi brigadirja Mussona so
                     bili namenjeni edinole za v poročilo. V resnici so bolnike in nosečnice s
                     suvanjem in z udarci nagnali v iste živinske vagone kakor vse druge.</p>
                  <p>43 Harold Macmillan, War Diaries: Politics and War in the Mediterranean January
                     1943–May 1945. London 1984, str. 757.</p>
                  <p>44 Stefan Karner, Im Archipel GUPVI: Kriegsgefangenschaft und Internierung in
                     der Sovjetunion 1941–1956. Vienna-Munich 1995, str. 24; Pavel Poljan, Žertvy
                     Dvuh Diktatur: Ostarbaitery i Voennoplennye v Tret’em Reihe i ih Repatriacija
                     /Opfer zweier Diktaturen/. Moscow, 1996, str. 243. Hvaležen sem Paulu Boytincku
                     in Stefanu Karnerju, da sta mi podarila izvode teh pomembnih del.</p>
                  <p>45 Epstein, Operation Keelhaul, str. 15-17.</p>
                  <p>46 The Trial of German Major War Criminals: Proceedings of the International
                     Tribunal Sitting at Nuremberg Germany. London 1946–51, XXII, str. 413.</p>
                  <p>47 Ibid., i, str. 85-86.</p>
               </div>
            </div>
         </div>
         <div type="div1">
            <head>Ljudje v vojni in revoluciji</head>
            <div type="div2">
               <head>Prizadevanje vaške straže v D. M. v Polju za izpustitev internirancev</head>
               <docAuthor>Martin Kranner</docAuthor>
               <div type="div3">
                  <p>V članku »Ob 60-letnici vaške straže v D. M. v Polju« je Janez Grum opisal,
                     kako je zaradi partizanskega napada na karabinjersko postajo na Vevčah in
                     požiga skladišč papirja in lesa Papirnice Vevče italijanska vojska – in sicer
                     divizija sardinskih grenadirjev (Granatieri di Sardegna), ki ji je poveljeval
                     general Orlando in je imela oblast in nadzor nad Ljubljano in njeno okolico ter
                     Notranjsko – dne 31. avgusta 1942 prečesala ozemlje naše izredno velike občine
                     D. M. v Polju in odpeljala v internacijo na otok Rab okrog 700 moških. Omenil
                     je, da se je piscu tega članka posrečilo doseči, da niso bili odpeljani v
                     internacijo nekateri fantje, člani nekdanjega Fantovskega odseka pa tudi še
                     obstoječe Marijine kongregacije. </p>
                  <p>Število 700 oz. 800 interniranih navajajo tudi komunistični viri. Poljski
                     Zbornik 1965 – Prispevki iz zgodovine delavskega gibanja med vojnama in iz
                     narodnoosvobodilnega boja na področju občine Ljubljana – Moste – Polje citira
                     iz Sajetovega dela Belogardizem (Lj., 1952): » ... Naslednji dan (31. avgusta –
                     op. pisca) so Italijani blokirali občino Polje, aretirali 700 ljudi in jih
                     odpeljali v internacijo ...« Podbevškova v knjigi Sv. Urh piše o 800 odpeljanih.
                     Navaja članek iz dnevnika Slovenec z dne 30. januarja 1944: » ... Dne 31. avgusta
                     so v svoji besnosti navalili badoljevci in napravili racijo po vsej občini
                     Polje, na Ježici in Dobrunjah in odpeljali v internacijo nad 800 moških in to
                     povečini onih, ki niso bili s komunizmom nikdar v zvezi. Ugotovljeno je bilo
                     pozneje, da so bili komunistični terenski delavci vnaprej obveščeni o teh
                     represijah in so se pravočasno umaknili.«</p>
                  <p>Občina D. M. v Polju (Polje) je bila ozemeljsko zelo obsežna. Zajemala je
                     severnovzhodni del Ljubljanskega polja med Savo in Ljubljanico (do njunega
                     sotočja pod Kašeljsko-Zaloškim gričevjem). Vanjo so spadale nekatere vasi ob
                     Savi: Hrastje, Obrije in Šmartno, dalje Sneberje, Zg. in Sp. Zadobrova, Zalog,
                     Podgrad, Sp. in Zg. Kašelj, Vevče, D. M. v Polju, Slape, Studenec.</p>
               </div>
               <div type="div3">
                  <head>Razmere pred prvo svetovno vojno</head>
                  <p>Pred prvo svetovno vojno je kmečki sloj tvoril večino prebivalstva poljske
                     občine. Katoliška cerkev je imela velik vpliv na miselnost ljudi in večina
                     prebivalcev je pripadala krščanskemu svetovnemu nazoru. Politično premoč so
                     imeli pristaši Slovenske ljudske stranke.</p>
                  <p>Pomemben del prebivalstva pa so že tvorili delavci, zaposleni predvsem v
                     tovarni papirja na Vevčah. Mnogo je bilo železničarjev, ki so delali na velikem
                     premikalnem kolodvoru v Zalogu in v Ljubljani. Nekateri pa so si služili kruh v
                     tovarnah v mestu (kemična, tobačna, Saturnus). Bili so že strokovno
                     organizirani: Kristanovi socialdemokrati so prevladovali med železničarji v
                     Zalogu, Krekovo krščansko socialno gibanje je imelo premoč med papirničarji na
                     Vevčah.</p>
               </div>
               <div type="div3">
                  <head>Razmere med vojnama</head>
                  <p>Po vojni vihri, ki je pustila za seboj težke negativne posledice tako na
                     moralnem kot gospodarskem in socialnem področju, so se v poljski občini
                     spremenile družbeno-politične razmere ter sestava prebivalstva. Kmečki sloj je
                     prišel v manjšino in le nekatere vasi (tiste ob Savi ter Sneberje, Slape in
                     Studenec) so še ohranile kmečki značaj in krščansko versko tradicijo.
                     Prevladalo je delavstvo, ki se je organiziralo v ideološko opredeljenih
                     sindikatih. Nastalo je novo socialno vprašanje, s katerim se je družba morala
                     soočati: proletariat in kapitalizem. Gledanje na ta problem in poskusi rešitve
                     so razdvojili družbo (zlasti po objavi papeške socialne okrožnice Quadragesimo
                     anno leta 1931 o obnovi družabnega reda, ki je obsodila krščanski socializem:
                     »Religiozni socializem, krščanski socializem so protislovni izrazi: nihče ne
                     more biti obenem dober katoličan in pravi socialist!«)</p>
                  <p>Delavci so postali odločilen dejavnik družbenega utripa. Vključili so se v
                     razne mladinske, kulturne, prosvetne, športne in politične organizacije, jih
                     prepojili s svojo miselnostjo, ki je pri mnogih že bila pod vplivom
                     marksistično komunističnih idej, ki jih je komunistična partija znala vcepljati
                     pod geslom razrednega boja.</p>
                  <p>V poljski občini se je komunistična partija organizirala in dobila svoje
                     pristaše takoj po oktobrski revoluciji, najprej med železničarji v Zalogu.
                     Najbolj vneti in delavni komunistični privrženci med njimi so bili priseljeni
                     begunci s Primorskega. Zbežali so iz Italije, ker so oblasti zaradi
                     raznarodovanja premeščale državne uslužbence Slovence v notranjost Italije.
                     Bili so zavedni Slovenci, svobodomisleci po duhu in proticerkveno nastrojeni.
                     Domačini so jih imenovali »barakarji«, ker so stanovali v preurejenih vojaških
                     barakah avstroogrske armade, ki so služile kot skladišča za preskrbo soške
                     fronte.</p>

                  <figure>
                     <graphic url="slike_z_49/z_49_46.png"/>
                     <head>Martin Kranner, podporočnik vaške straže <name type="author"/></head>
                  </figure>
                  <p>Takoj po vojni so se komunisti vrgli na delo med delavci vevške papirnice, ker
                     je bilo v njej zaposlenih največ delavcev poljske občine in ker je delovala
                     močna strokovna organizacija (Jugoslovanska strokovna zveza, ki so jo vodili
                     krščanski socialisti, dejavni in zaznavni tudi na prosvetnem področju). Uspelo
                     jim je, da so organizirali močno skupino simpatizerjev in da so pridobili
                     vodilne sindikalne krščanske socialiste, da so sodelovali z njimi v raznih
                     političnih demonstracijah in se v času okupacije vključili v OF in v
                     partizanske vrste.</p>
               </div>
               <div type="div3">
                  <head>Racija v občini Devica Marija v Polju</head>
                  <p>Tistega usodnega 31. avgusta so že zgodaj prihiteli v občinsko pisarno, kjer je
                     bil v službi Rudi Hirschegger, član obeh omenjenih organizacij, nekateri
                     občani, vsi preplašeni, in sporočili, da od Save sem prodirajo italijanski
                     vojaki in pobirajo vse moške, ki jih najdejo na polju ali doma. R. Hirschegger,
                     tedaj zaročenec moje sestre Marice, je novico nemudoma sporočil meni – stanoval
                     sem blizu občinskega poslopja – in še nekaterim okoličanom. Zbrali smo se pred
                     poslopjem, ne vedoč kaj storiti. Zavedali smo se, da gre za povračilni ukrep,
                     ki smo ga po treh partizanskih akcijah pričakovali, vendar ne tako hitro.
                     Okupacijska vojaška oblast je take ukrepe izvajala vedno, kadarkoli so
                     partizani ali terenci izvršili na podeželju kako sabotažno dejanje ali napadli
                     kako vojaško enoto ali posadko: večja vojaška sila vdre na območje dejanja,
                     prečeše teren, požiga hiše, ropa in pobira živino, večkrat kot talce strelja
                     večinoma nedolžne moške, odpelje moške (in tudi ženske) za sojenje pred
                     vojaškim sodiščem ali v internacijo. Nekateri smo se vzpeli v zvonik, s
                     katerega smo zagledali vojake že čisto blizu vzdolž železniške proge. Hitro smo
                     se spustili z njega, se spet zbrali pred občino ter ugibali, kaj ukreniti: ali
                     se poskriti, zbežati čez Ljubljanico proti hribom ali najti kako drugo rešitev.
                     Preden smo se odločili, je bilo že prepozno: vojaki so nas obkolili. Začeli so
                     nas zganjati proti Prosvetnemu domu, ki se je nahajal blizu občine, in nas
                     nagnali v skupino moških, pobranih iz hiš iz središča vasi D. M. v Polju, ki so
                     jih imeli zastražene na cesti pred hišo mizarja Svetka. Hiša je stala pred
                     Prosvetnim domom z obširnim telovadiščem, ki je tisti dan služilo vojaščini kot
                     zbirališče za vse prijete iz cele občine, in kjer je bilo natrpanih že mnogo
                     segnanih. V skupini pred hišo so se nahajali tudi duhovniki: oba poljska
                     kaplana Matija Lamovšek in Anton Vukšinič ter župnik Andrej Šavli, begunec z
                     Gorenjskega. Verjetno je to dejstvo vplivalo, da te skupine niso takoj nagnali
                     na zbirni prostor, ampak jo zadržali zunaj njega. Nisem se pustil potisniti v
                     skupino, temveč sem se zoperstavljal, češ da sem italijanski državljan, rojen v
                     Camporosso (Tarvisio, Udine) (Žabnice pod Sv. Višarjami). Kazal sem dovolilnico
                     (neke vrste prepustnico – lasciapassare), kjer je bilo zapisano, da se kot
                     italijanski državljan smem podajati prek meje Ljubljanske pokrajine v Italijo
                     do Trbiža (Tarvisio). Imel sem srečo, da sem pritegnil pozornost nekega tam
                     navzočega oficirja, ki je vzel dokument in ga začel pregledovati. Tako sem
                     ostal z njim izven skupine.</p>
                  <p>Za osvetlitev je treba pojasniti, kako nepričakovano, skoraj čudežno bi rekel,
                     sem prišel do te dovolilnice. Dobil sem jo po posredovanju neke Ljubljančanke
                     iz Šiške, s katero sem se seznanil, ko sem pred vojno med poletnimi počitnicami
                     bival pri stricu na svojem rojstnem domu v Žabnicah, ona pa je hodila na
                     letovanje v Žabnice k prijateljici, hčerki lastnice znane gostilne »pri
                     Klinarju« – danes hotel »Spartiacque« (po slovensko razvodje, ker se reka Bela,
                     ki izvira nad vasjo in teče mimo hotela, izliva v Tilment in nato v Jadransko
                     morje, medtem ko potok, ki izvira vzhodno od hotela, teče v Črno morje). Dvoril
                     ji je neki kvesturin, policijski komisar v Trbižu. Ona je vedela, da sem poleti
                     in jeseni leta 1939 na željo prof. Lamberta Ehrlicha (kot je mnogim znano, je
                     bil doma iz Žabnic in torej moj sovaščan), prepričeval Žabničane, naj ne
                     optirajo za Nemčijo. (Po pogodbi med Mussolinijevo Italijo in Hitlerjevo
                     Nemčijo leta 1939 so prebivalci nemškega rodu in jezika na Južnem Tirolskem
                     dobili možnost optiranja: pridobitev nemškega državljanstva in preselitev v
                     Nemčijo. S Slovenci naseljena Kanalska dolina najprej ni bila vključena v zakon
                     o optiranju, pozneje pa so nemškutarji in nacistični propagandisti to dosegli.)
                     Vedela je tudi, da sem se moral zaradi te akcije na hitro umakniti iz Žabnic,
                     ker krajevni fašistični stranki (fašistična Italija je imela interes, da se
                     otrese prebivalcev neitalijanske narodnosti) in nacističnim propagandistom to
                     moje delovanje ni šlo v račun. Nameravali so me prijeti in kot italijanskega
                     državljana poslati k vojakom in verjetno na fronto. (Zanimivo: na načrtovano
                     aretacijo me je opozorila neka mlada Žabničanka – ki me je rada videla –
                     načelnica mladinske organizacije »Mlade Italijanke«, doma iz edine nemške
                     družine v vasi.)</p>
                  <p>Nekoč jeseni 1941 sem to znanko srečal v Ljubljani. Ko sem ji omenil, da odkar
                     so Italijani zasedli Slovenijo, ne hodim več v Žabnice, ker ne dobim potnega
                     dovoljenja, mi je povedala, da ona še hodi, ker ima potno dovoljenje. Poskrbel
                     da ga ji je policijski komisar, ki ji je dvoril v Žabnicah in je sedaj v službi
                     v Ljubljani. Ponudila se je, da mi pomaga, da dovoljenje dobim tudi jaz, če
                     želim. Seveda sem pritrdil in dovoljenje za prehod meje v Italijo res dobil.
                     (Pozneje sem odkril, da je ta moja znanka bila aktivistka OF: tisti policijski
                     komisar je bil namreč obsojen, ker je sodeloval z OF, poročal o tajnih sklepih
                     policije in izpustil iz zapora nekatere aktiviste OF in ujete partizane.)</p>
                  <p>Menim, da je prav in umestno, da v zvezi z dovolilnico omenim na tem mestu
                     prizadevanje škofa Rožmana za lajšanje usode internirancev v koncentracijskem
                     taborišču v Gonarsu. Konec aprila ali v začetku maja leta 1942 me je škof
                     Rožman, ki je vedel za mojo možnost potovanja v Italijo, prosil, da bi nesel
                     goriškemu nadškofu Margottiju pismo s prošnjo, da bi mi dal – označil me je kot
                     člana KA – spremno pismo za vstop v taborišče Gonars. Poizvedel naj bi za imena
                     interniranih – v prvi množični raciji v Ljubljani marca 1942 so bili prijeti
                     mnogi katoliški študenti in nekateri člani KA – in za možnost pošiljanja
                     živilskih paketov. Po srečnem naključju sem mogel vstopiti v notranjost
                     taborišča, seznama internirancev pa se mi ni posrečilo dobiti, pač pa
                     zagotovilo in dovoljenje taboriščnega komandanta za pošiljanje paketov.</p>
                  <p>Omenil sem že, da nisem bil potisnjen v skupino z drugimi, in to srečno
                     naključje – kot tudi dejstvo, da te skupine z duhovniki niso takoj nagnali na
                     zbirni prostor – je vplivalo na nadaljnje dogajanje. Skupini se je približal
                     poveljujoči polkovnik in začel divjati ter vpiti, da smo vsi komunisti. Ko se
                     je eden duhovnikov oglasil, da nismo komunisti, je zarjul: »Tudi duhovniki so
                     komunisti!« (Anche i preti sono comunisti). Besen je iztrgal dimnikarju, ki je
                     ves črn s svojim orodjem stal v skupini, železno grebljico in z njo udaril
                     poleg stoječega občinskega slugo, ko je nekaj rekel. Nato je odšel na zbirni
                     prostor, skupino pa je še pustil tam. V tem se je skupini približal krajevni
                     tajnik italijanske fašistične stranke. Oblečen je bil v uniformo, ki jo je
                     sicer redkokdaj nosil.</p>
                  <p>Poleg civilne oblasti, v katero je spadala tudi policija in jo je izvrševal t.
                     i. visoki komisar, ter vojaške oblasti (v Ljubljanski pokrajini je bil
                     nastanjen XI. armadni zbor), ki je po Mussolinijevi odredbi od januarja 1942
                     prevzela obrambo in od maja istega leta tudi varstvo javnega reda, je kot
                     tretja oblast delovala še italijanska fašistična stranka, in sicer na
                     kulturnem, prosvetnem, socialnem, gospodarskem in športnem področju. Ta je bila
                     organizirana kot v Italiji po starostnih kategorijah in področjih delovanja,
                     teritorialno razdeljena na sektorje. V večjih krajih so bili nameščeni krajevni
                     tajniki – tako tudi v D. M. v Polju – ki so večinoma uradovali na sedežu
                     občine.</p>
                  <p>Poljski fašistični tajnik je bil po poklicu učitelj, precej izobražen in
                     razgledan in nič oblasten. Iz pogovora z njim se je razumelo, da je bil bolj
                     malo fašistično nastrojen. Na občini je imel uradne in neuradne stike z
                     Rudijem, ki je bil vodja anagrafskega urada, in pri tem spoznal njegovo
                     ideološko usmerjenost. Zvedel je za obstoj fantovske Marijine kongregacije, in
                     da ima sedež v kaplaniji. Rudi mu je tudi omenil, da on in še nekateri fantje
                     zaradi groženj terencev – aktivistov OF in strahu, da bi nas ugrabili, ne spimo
                     doma, pač pa v župnišču, ki je varnejše zaradi bližine vojaške posadke, in da
                     smo oboroženi z nekaj ročnimi granatami. To je bilo potrebno iz previdnosti za
                     primer, da bi vojaška posadka, nastanjena v bližnji šoli, zvedela za našo
                     oborožitev. Odredba vojaškega poveljstva kot tudi Visokega komisarja je
                     določala, da bodo takoj ustreljeni tisti, pri katerih se bo našlo orožje,
                     municija ali eksplozivni material.</p>
                  <p>Ko sem tajnika zagledal, sem se mu približal in ga – sila kola lomi – prosil za
                     posredovanje, češ da nas imajo za komuniste, kar nismo. Odvrnil je, da v tem
                     primeru odloča vojska in je vse odvisno od vojaške oblasti. Svetoval je, naj se
                     obrnem na poveljujočega generala, ki je malo prej prišel pogledat na občino.
                     Navzoči službujoči častnik je prisluhnil razgovoru. Spet se nam je nasmehnila
                     sreča, prišel je general. Častnik mu je raportiral, jaz pa sem brez oklevanja
                     stopil predenj, mu pokazal svojo dovolilnico in mu začel razlagati, da nas
                     imajo za komuniste, pa nismo; da so prijeti tudi duhovniki, ki gotovo niso
                     komunisti; da so mnogi prijeti fantje člani Marijine kongregacije in KA in da
                     nismo krivi za dva napada na vojake in karabinjerje in požig v papirnici.</p>

                  <figure>
                     <graphic url="slike_z_49/z_49_47.png"/>
                     <head>Jože Kranner, vaški stražar, padel v bojih na Mokrcu 22. feb. 1943 <name
                           type="author"/></head>
                  </figure>
                  <p>General me je poslušal, pogledal na skupino in opazil duhovnike, me nekaj časa
                     motril, nato pa častniku ukazal, naj duhovnike izpustijo, meni pa dejal, naj
                     napravim seznam kongreganistov in naj mu ga izročim. Takoj sem pohitel na
                     občino, da bi napisal seznam. Tajnik je šel z menoj. Pomagal mi je in tipkal
                     imena, ki sem jih v naglici narekoval po spominu. Na spominjam se, koliko imen
                     in katera, vsekakor vseh tistih fantov, ki sem jih videl v skupini. Naglo sem
                     se vrnil in generalu, ki je bil še tam, izročil seznam. Pregledal ga je in nato
                     nekaj naročal častniku: razumel sem, da je govoril o izpustitvi. Nato je odšel.
                     Čez nekaj časa se je pojavil poveljujoči polkovnik in častnik mu je poročal,
                     kaj je naročil general in mu izročil seznam. Opazil sem, da je bil nejevoljen
                     in slišal sem, da je rekel, da tu poveljuje on. Seznam je vrnil častniku in mu
                     ukazal vso skupino odpeljati k ostalim prijetim, ne da bi koga dal izpustiti. S
                     skupino sem šel tudi jaz in ko smo prišli na telovadišče, so se fantje, ki so
                     slišali moj razgovor z generalom in videli, da sem mu izročil seznam, strnili
                     okoli mene. Povedal sem jim imena, ki sem jih vnesel v seznam, in poklicali smo
                     k sebi še fante s seznama, ki so se že nahajali na telovadišču. Oddaljili smo
                     se od ostalih, se zbrali ob steni v ozadju poslopja in čakali.</p>
                  <p>Ko so vojaki začeli prijete urejati v vrste in naganjati na cesto, da jih
                     poženejo peš na vlak na postajo v Zalogu, so hoteli nagnati tudi našo skupino.
                     Malo prej je prišel na telovadišče poveljnik karabinjerske postaje na Vevčah.
                     Ko je opazil našo skupino, se nam je približal, ker je mnoge od nas poznal, saj
                     smo morali pri karabinjerjih iskati dovoljenje za Ljubljano in iz nje.
                     Občinskega uradnika Rudija, ki je bil tudi invalid – imel je mrtvo desno roko –
                     je poznal po službeni dolžnosti in je vedel, da ni komunist. Z menoj pa je imel
                     opravka dvakrat. Kmalu po prihodu Italijanov v Polje – v drugi polovici aprila
                     1941 – sem bil ovaden, da sem komunist in da skrivam orožje. Nekateri poljski
                     terenci, ki so po razsulu jugoslovanske vojske nabirali orožje, so namreč
                     videli, da je moj brat Jože iz vojaškega skladišča v gradu Fužine pobral dve
                     puški in precej ročnih granat in jih prinesel domov. Karabinjerji so napravili
                     hišno preiskavo, a k sreči orožja niso našli, pač pa le nekaj vojaških
                     šotorskih kril. To blago sem moral jaz – brat je bil mladoleten – na kolcih
                     peljati na karabinjersko postajo. Ko so dognali, verjetno tudi iz arhiva, ki ga
                     je hranila prejšnja jugoslovanska orožniška postaja, da nisem komunist, so me
                     izpustili. Ko sem bil februarja in marca 1942 zaprt in postavljen pred vojaško
                     sodišče pod obtožbo sodelovanja s partizani in sabotažnega dejanja, za kar je
                     bila predvidena smrtna kazen (prijet sem bil na železniški postaji v Trebnjem,
                     ko sem nameraval iti v Mokronog k župniku Sladiču, bivšemu kaplanu v Polju; pri
                     meni so našli izvod Slovenskega poročevalca), je poročilo karabinjerjev in
                     posredovanje škofa Rožmana, ki me je poznal kot člana KA, odločilno vplivalo,
                     da sem bil oproščen in nisem bil poslan v konfinacijo. Karabinjerja smo
                     prosili, naj posreduje, ker je general odobril seznam za izpustitev, a je
                     odgovoril, da ne more storiti ničesar. </p>
                  <p>Upirali smo se in se nismo pustili pognati proti izhodu in na cesto in glasno
                     dopovedovali, da nas je general določil za izpustitev. Zato so vojaki oklevali
                     in niso uporabili sile (morda tudi zaradi bližine komandanta karabinjerjev ali
                     ker so vedeli, da je že bila izločena in izpuščena ena skupina – nekateri
                     delavci vevške papirnice). Odšli so in se niso več vrnili. Morda je naše
                     zoperstavljanje in kričanje vzbudilo pozornost službujočega častnika (tistega,
                     ki je prisostvoval mojemu nastopu pred generalom in je vedel za njegovo
                     odločitev glede skupine na izročenem seznamu in opazil mene v skupini) in
                     ukazal, da nas pustijo. </p>
                  <p>Naenkrat smo se zavedeli, da smo ostali sami na telovadišču – prosti! Bili smo
                     presrečni, a veselju nismo dali duška. Stali smo tam še nekaj časa, nemi, se
                     spogledovali, kot bi hoteli reči: Mi smo tu, rešeni, s ceste sem pa jok in
                     kriki obupanih mater in žena tolikih dobrih in nedolžnih odvedenih. Počutil sem
                     se nelagodno – in verjetno tudi ostali – ker nas je ostala le peščica, ogromno
                     pa je bilo odpeljanih. Ta občutek se mi je še povečal, ko so, čim smo se
                     prikazali izza poslopja, planile proti nam naše matere in za njimi nekaj žensk,
                     ki so nas obkrožile. Nekatere so jokale in nas prosile, naj rešimo tudi njihove
                     svojce (kot da bi to bilo v naši moči), druge pa so vehementno skoraj zahtevale
                     od nas, da moramo to storiti. Čutiti je bilo očitek, zakaj smo se rešili samo
                     nekateri. Kaj naj bi odgovoril? Da nisem napravil prav, ker sem prosil za
                     izpustitev le za skupino, ki sem jo poznal in vedel za imena? Brez premisleka
                     in oklevanja sem storil, kar mi je prišlo na misel. Ne vem, kateri svetnik me
                     je navdihnil in me opogumil za nastop pred generalom. Izkazalo se je, da je v
                     tistih okoliščinah in v tistem trenutku ta moj korak imel uspeh in je odločilno
                     vplival na nadaljnje dogajanje (vaška straža, akcija za reševanje
                     internirancev). Reči morem, da je izpustitev naše skupine rešila smrti mnoge
                     internirane. Ne bi znal povedati, koliko fantov s seznama nas ni bilo
                     odpeljanih: ali 14 ali 16; danes smo živi še štirje in vsi živimo izven
                     Slovenije.</p>
               </div>
               <div type="div3">
                  <head>Prizadevanja za izpustitev internirancev</head>
                  <p>Za opis in osvetlitev nadaljnjega dogajanja je treba poseči nazaj in navesti
                     nekatera dejstva. Ko sem jeseni 1941 dobil dovoljenje za potovanje v Italijo (v
                     Trbiž), me je ilegalna Slovenska legija (SL) »vpregla« kot kurirja med
                     Ljubljano in Italijo. Od advokata dr. Albina Šmajda in lazarista Jožeta Godine
                     sem nosil v Gorico dr. Janku Kralju poročila o stanju in dogodkih v Ljubljanski
                     pokrajini (ta so šla naprej v Vatikan, od tam pa v London do dr. Mihe Kreka),
                     od njega pa v Ljubljano sveže in važne novice iz Italije. Za Vauhnikovo
                     obveščevalno mrežo (delal je za zaveznike) sem od upravnika dnevnika »Slovenec«
                     ing. Jožeta Sodje nekajkrat prejel poročila za zaveznike in jih oddal
                     Vauhnikovemu obveščevalcu v Trstu, bivšemu uredniku izpostave »Slovenca« v
                     Mariboru, Jojotu Golcu.</p>
                  <p>Kot kaže, je dr. Janko Kralj imel v italijanski lokalni policiji zaupnika, ki
                     ga je obveščal in mu dajal tudi zaupne in tajne odredbe. Imel je odličen stik z
                     Vatikanom in ta je nedvomno imel svojega zaupnika v italijanski politični
                     policiji OVRA. Tako je Kralj kmalu po prvi množični raciji vojaške oblasti v
                     Ljubljani in okolici (od 23. 2. do 14. 3. 1942) sporočil, kam so prijete ljudi
                     odpeljali: najprej blizu Čepovana, nato pa v koncentracijsko taborišče v
                     Gonarsu. Sporočil in svetoval je tudi, naj se v zadevah z vojaško oblastjo
                     obračamo na polkovnika Galla, načelnika štaba XI. armadnega zbora, ki da je
                     praktičen katoličan in član italijanske Katoliške akcije, pri policiji
                     (kvesturi) pa na nekega podčastnika Slovenca (medlo mi je v spominu ime Mikulin
                     ali Makuc ali Miklus), ki je imel tudi nalogo prevajalca in tolmača.</p>
                  <p>Vse 31. avgusta prijete moške iz občine Polje so odpeljali v koncentracijsko
                     taborišče na otoku Rabu. V drugi polovici septembra je dr. Kralj poslal v
                     Ljubljano poročilo o težkih razmerah in žalostnem stanju internirancev v
                     taborišču, ki ga je prejel od šolskih sester iz Tomaja, ki so imele svojo hišo
                     tudi na Rabu. Tudi na podlagi tega poročila, kot že prej iz poročil iz
                     taborišča v Gonarsu, je škof Rožman sestavil poročilo in ga poslal v Vatikan
                     ter prosil za posredovanje. Osebno je poročilo o taboriščih izročil tudi
                     novembra 1942, ko se je mudil v Vatikanu. Poročilo in posredovanje Vatikana pri
                     italijanski vladi je imelo nekaj uspeha. Civilne in vojaške oblasti so se
                     zganile in začele izboljševati pogoje: začeli so graditi barake namesto
                     šotorov, dajali so nekaj več hrane otrokom, matere in otroke ter starejše so
                     preselili v Gonars.</p>

                  <figure>
                     <graphic url="slike_z_49/z_49_48.png"/>
                     <head>Jože Kranner na mrtvaškem odru <name type="author"/></head>
                  </figure>
                  <p>O hudih razmerah na Rabu in o žalostnem stanju internirancev se je tako
                     izvedelo tudi v Polju. To nas je vzpodbudilo – tačas se je že ustanovila Vaška
                     straža – da sem se podal na poveljstvo XI. armadnega zbora in prosil za sprejem
                     pri polkovniku Gallu. Ta me je sprejel – navzoč je bil tudi stotnik Tornari, ki
                     je vodil obveščevalni center in precej dobro govoril slovensko.</p>
                  <p>Polkovniku sem povedal, da so odpeljani moški iz občine Polje, ki po veliki
                     večini niso komunisti ali simpatizerji OF in partizanov, internirani v
                     koncentracijskem taborišču na Rabu in da imamo od sester z Raba poročilo, da so
                     tam razmere zelo hude. Polkovnik je odgovoril, da ne gre za koncentracijsko
                     taborišče, da so tam »iz varnostnih razlogov, da bi bili zaščiteni pred
                     partizani« in da se bo pozanimal. Nato me je odslovil. (Pri polkovniku je bil z
                     menoj še en član VS, ne spominjam se več imena.)</p>
                  <p>Glede Tornarija naj povem: po sprejemu me je ustavil na hodniku. Ko sem mu
                     povedal, da sem rojen v Žabnicah, je dejal, da je navdušen alpinist in da dobro
                     pozna Julijske Alpe. Ker mi je ime zvenelo znano, se mi je posvetilo: njegovo
                     ime sem bral pod nekaterimi fotografijami, objavljenimi v Kugyjevi knjigi
                     »Julijske Alpe«. Pred nekaj leti sem v knjigi Željeznova »Rupnikov proces«
                     našel napisano, da je na nekem obisku pri Rupniku temu povedal, da je (kot
                     alpinist) špijoniral utrdbe, ki jih je jugoslovanska vojska gradila ob meji pod
                     Rupnikovim vodstvom.</p>
                  <p>Mislim, da je bilo čez kak teden ali dva, ko nas je polkovnik poklical v štab.
                     Brez kakega daljšega uvoda nam je naročil, naj napravimo seznam oseb,
                     predlaganih za izpustitev, ki ga naj poleg poveljnika VS podpiše tudi župnik.
                     Seveda smo seznam takoj napravili in mu ga izročili. </p>
                  <p>O tem naročilu in razpletu glede internirancev na Rabu sem obvestil škofa
                     Rožmana. Iz dokumentov arhiva XI. armadnega zbora, ki so objavljeni v knjigi
                     Toneta Ferenca »Rab – Arbe – Arbissima«, Lj. 2002, je razvidno, da je škof od
                     tedaj začel s prošnjami za izpustitev celih skupin internirancev in ne samo
                     posameznikov kot dotlej, tako npr. za otroke izpod 14 let, ki bi jih nastanili
                     v nekaterih zavodih in jim dali primerno vzgojo.</p>
                  <p>Čez nekaj časa – kak teden ali dva – je bila pripeljana v Ljubljano z Raba vsa
                     skupina s prvega oddanega seznama, torej čez kakih 5-6 tednov, odkar so jih
                     odpeljali. TO JE BILA PRVA MNOŽIČNA IZPUSTITEV INTERNIRANCEV IZ
                     KONCENTRACIJSKEGA TABORIŠČA NA RABU, ki so bili tja odpeljani po prečesavanjih
                     ali množičnih aretacijah tistega težkega leta 1942 (in sploh iz kakega
                     taborišča v Italiji). Ob 60-letnici prve množične izpustitve je prav, da se
                     objavi, kako je to tega prišlo.</p>
                  <p>Zanimivo, da Vratuša v svoji knjigi (Anton Vratuša: Iz verig v svobodo – Rabska
                     brigada, Lj. 1998), kjer podrobno in dokumentirano opisuje dogajanje v
                     taborišču, te prve množične izpustitve ne omenja; gotovo je imela odmev. Piše
                     samo: »Nekatere, zlasti take, za katere so jamčili krajevni župniki ali župani,
                     so pustili domov oziroma poslali v enote MVAC.«</p>
                  <p>O ugodni rešitvi naše prošnje smo takoj obvestili vodstvo Slovenske legije, ki
                     je obvestila druge vaške straže, da so začele pošiljati prošnje za izpustitev.
                     Kjer vaške straže ni bilo, so prošnjo podpisali župnik, župan (podesta) in
                     občinski tajnik.</p>
                  <p>Vrnjene prve skupine internirancev iz Polja niso takoj poslali domov, ampak so
                     jo zadrževali v kasarni. Ko smo to zvedeli, sem šel k polkovniku Gallu in ga
                     obvestil. Poklical je dežurnega karabinjerskega podčastnika in ga poslal v
                     kasarno z naročilom za izpustitev. Šel sem z njim v kasarno, da bi jih
                     spremljal domov. Obstal sem, ko sem zagledal upadle obraze in shujšana telesa,
                     ki sem jih prej poznal kot krepke može.</p>
                  <p>Videl sem, kakšno veselje jih je navdalo, ko so prosti prišli iz kasarne. Takoj
                     so se kljub šibkosti napotili proti domu. Niso hoteli čakati, da bi domači
                     prišli ponje. Omahovali so, morali večkrat počivati, toda silili so naprej –
                     domov! Če se prav spominjam, je bilo na prvem seznamu okoli 90 imen.</p>
                  <p>Vesti in poročila o nečloveških razmerah na Rabu so sedaj s svojim osebnim
                     pričevanjem potrdili vrnjeni interniranci. To je ustvarjalo oziroma še povečalo
                     nerazpoloženje do okupatorskih oblasti. Civilne oblasti (visoki komisar) in
                     vojaško poveljstvo so se morali sedaj soočiti tudi s tem problemom in ga
                     skušati reševati.</p>
                  <p>Občinski uradnik Zdravko Novak, ki se je vrnil s prvo skupino, je po nekaj
                     dneh, ko si je opomogel, napisal izčrpno poročilo o nečloveških razmerah na
                     Rabu. Opisal je tudi, kako so znali komunisti, ki so bili že prej poslani v
                     taborišče, prevzeti v roke vsa pomembnejša mesta (npr. v kuhinji, ambulanti,
                     kot načelniki sektorjev) in dajati prednost somišljenikom OF, ki je bila tajno
                     organizirana. Vratuša v svoji knjigi to jasno prikaže. To poročilo smo poslali
                     vodstvu SL kot tudi škofu Rožmanu in ta ga je verjetno poleg poročila, ki so ga
                     prek dr. Kralja poslale sestre z Raba, uporabil za svoje poročilo v
                     Vatikan.</p>
                  <p>Prošnje za izpustitev so se potem nadaljevale še za izpustitev iz drugih
                     taborišč. Nekako sredi oktobra smo izročili drugi seznam interniranih na Rabu,
                     ki ga je vojaško poveljstvo sprejelo, in konec novembra je prišla domov tudi ta
                     skupina. Vrnjenci so bili še bolj shujšani kot tisti iz prve skupine: bila jih
                     je sama kost in koža. Poslan in sprejet je bil še tretji seznam, v tega pa so
                     bili vključeni tudi nekateri interniranci iz Gonarsa in celo eden iz taborišča
                     v Renicciju: neki učitelj, pisal se je Toroš – za njegovo vključitev je prosil
                     dr. Kralj. Bil je z Goriškega. Po vojni je služboval na Plešivem pri Krminu na
                     Goriškem. Interniranci s tega seznama so se vrnili okrog božiča ali novega
                     leta, večina od njih kot živi skeleti.</p>
                  <p>Ko smo poskusili še s četrtim seznamom, je vojaška oblast prošnjo zavrnila s
                     pripombo, da vendar vsi v Italiji internirani niso protikomunisti. Vojaška
                     oblast je po decembru 1942 ustavila izpuščanje velikih skupin in je ustanovila
                     posebno komisijo, ki je pregledovala prošnje. Zato smo začeli s prošnjami
                     reševati majhne skupinice in posameznike, in to tudi iz drugih taborišč
                     (Gonars, Renicci). Tako smo rešili hiranja in umiranja v koncentracijskih
                     taboriščih približno 450-500 občanov obširne poljske občine.</p>
                  <p>Morda bo kdo očital: reševali ste le svoje. Toda dejstvo je, da tisti dan med
                     pobranimi in interniranimi iz poljske občine ni bilo nobenega znanega levičarja
                     – komunista, kvečjemu kak prikrit terenec OF. Odpeljani so bili moški, ki so
                     jih našli ali doma ali v delavnicah ali zunaj na polju. Niso bili prijeti ne
                     železničarji, med katerimi je bilo mnogo komunistov, ne delavci vevške
                     papirnice, kjer je bilo zaposlenih precej komunističnih pristašev in aktivistov
                     OF. Nekateri delavci iz izmene, ki tisti dan ni bila na delu, so se zatekli v
                     tovarniške prostore, kot da bi bili obveščeni in bi vedeli, da ne bodo
                     odpeljani. Glavne aktiviste OF in vodilne komuniste je verjetno opozorila
                     načelnica VOS Zdenka Kidrič (kar je že enkrat prej storila – to omenja Zbornik
                     1965), da so se pravočasno umaknili v skrite bunkerje, ki so bili v letih
                     1941–1942 zgrajeni na več krajih za ilegalno delo. V enem od teh bunkerjev se
                     je do odhoda na teren maja 1942 skrivalo poveljstvo NOV (Franc Leskošek in
                     drugi – tudi to omenja Zbornik 1965).</p>
                  <p>Naše reševanje iz taborišč omenja in prizna tudi komunistični poljski Zbornik
                     1965, a le v treh vrsticah:</p>
                  <p>»V tem obdobju (okt. – nov. 1942, op. pisca) so po Ketejevem (župnik v Polju,
                     op. pisca) posredovanju izpustili iz internacijskih taborišč več ljudi iz
                     občine Polje; nekateri so se priključili beli gardi, drugi so se pasivizirali,
                     več pa jih je ponovno začelo delati za OF (str. 136 – podčrtal pisec).</p>
                  <p>V sezname za izpustitev smo torej vključili tudi pristaše OF!</p>
                  <p>Po 60 letih smemo z zadovoljstvom reči, da smo z reševanjem rešili mnoge
                     internirance gotove smrti. In če bo danes kdo naše reševanje označil kot
                     kolaboracijo, se s tem ne bomo čutili prizadete. Reševali smo življenja! In
                     takrat smo v praksi izkusili, da ves narod ne more iti v ilegalo. Vemo pa tudi,
                     česar takrat nismo vedeli, da je bilo naše reševanje internirancev v skladu z
                     določbami haaške in ženevske konvencije za »zaščito ranjencev, vojnih ujetnikov
                     in civilnega prebivalstva v vojnem času«.</p>
                  <p>DODATEK – Prvi umrli interniranec iz poljske občine je bil Jože Župančič z
                     Vevč, član fantovske Marijine kongregacije, ki je bil marca 1942 odpeljan v
                     Gonars. Umrl je 16. aprila 1942 zaradi srčne kapi. Dne 24. avgusta 1942 je v
                     Gonarsu stražar ustrelil bivšega jugoslovanskega častnika Rudolfa Kovača z
                     Vevč, ko se je sončil ob taboriščni mreži.</p>
               </div>
            </div>
         </div>
         <div type="div1">
            <head>Svet in dom </head>
            <div type="div2">
               <head>Spomini in pogledi </head>
               <docAuthor>Anton Komotar </docAuthor>
               <div type="div3" subtype="intro">
                  <p>Čeprav je dr. Anton Komotar s svojim zvočnim zapisom hotel samo to, da »kdo od
                     NSZ najde v njem zrno resnice, na katero še ni naletel« in ni dovolil, »da bi
                     bilo kjerkoli in kakorkoli objavljeno«, smo vse od tedaj, ko nam je zapis
                     prišel v roke, v njem videli zrnja za celo sejalnico in obžalovali, da ga ne
                     moremo razsejati po zorani njivi naših bralcev. Prednost Komotarjevega
                     pripovedovanja je v tem, da govori o stvareh, o katerih drugi ne govorijo, vsaj
                     ne tako kot on – odkrito in hkrati obzirno. Pred nami nastaja pokrajina, za
                     katero vemo, da je v resnici natanko takšna, kot jo gledamo. Z ničemer pa
                     bralec ne more biti bolj počaščen in z ničemer bolj zadovoljen. Zato smo
                     veseli, da je bila naša intervencija uspešna. </p>
               </div>
               <div type="div3">
                  <p>Na tem zvočnem traku hočem podati nekatera dogajanja in dogodke iz najbolj
                     usodne dobe v slovenski zgodovini, to je v času vojne in revolucije. Poleg tega
                     bom navedel še nekatere stvari ali dogajanja po vojni v času mojega
                     emigrantskega življenja, ki je trajalo več desetletij. Ker sem v visoki
                     starosti, bom poskušal podati vse stvari čimbolj objektivno in čimbolj blizu
                     stvari in resnici. </p>
                  <p>Najprej se bom dotaknil dobe od srede junija 1941 pa nekako do srede jeseni
                     istega leta. To je bila doba, to je bil čas, ko je komunistična osvobodilna
                     fronta postavljala temeljni okvir za svoje delo in za svoj razvoj. Bil je to
                     čas, ko je pri tem, kar je počela OF, skoraj nihče ni motil. Med tistim časom
                     sem živel na Vrhniki. Po odredbi italijanskih oblasti je bilo moje bivanje
                     omejeno samo na kraj Vrhnika in sem se smel od svojega bivališča brez izrecnega
                     pismenega dovoljenja oddaljiti le par kilometrov. Ko sem šel parkrat v
                     Ljubljano, sem moral imeti pismeno dovoljenje za izrecni dan tja in nazaj. Bil
                     sem torej omejen pri svojem bivanju na Vrhniko in deloma, sem in tja, ko sem
                     šel v Ljubljano. </p>
                  <p>V tem času se je vršilo mrzlično podtalno organiziranje mreže obveščevalcev,
                     mreže terencev, pripravljanje podzemskih bunkerjev za skrivališča voditeljev,
                     zopet drugih podzemskih bunkerjev za razmnoževanje njihove propagande iz
                     šapirografskih aparatov za razmnoževanje njihovega lista Slovenski poročevalec.
                     Vse to se je vršilo na izredno hiter in na izredno dobro organiziran način, ki
                     je nepristranskega opazovalca silno presenetil. Moja žena je bila v poletju
                     1941 še v službi v Ljubljani. Povedala mi je, da se je v tistem času, v poletju
                     1941, že močno kotilo ofarsko organiziranje v Ljubljani, v mestu. V začetku
                     meseca so hodili partizanski agentje po ulicah od trgovine do trgovine in od
                     podjetja enega in drugega ter pobirali denarne prispevke za OF. Zopet druga
                     partizanska organizacija v Ljubljani je organizirala ljudi po hišah in delila
                     njihovo propagando in jih pridobivala za komunistični pokret. To partizansko
                     organiziranje, ki sem ga jaz opazil na Vrhniki in v Ljubljani, pa je bilo
                     seveda v tistih mesecih splošen pojav po vsej Ljubljanski pokrajini. To ni bilo
                     omejeno samo na nekatere centre, temveč je bil to splošen pojav in so bili
                     morda od tega izvzeti samo nekateri daleč ležeči podeželski okraji v Sloveniji.
                     Glavni nosilci tega partizanskega organiziranja pa niso bili kaki stari
                     partijci izpred dvajsetih let, temveč večinoma mladi ljudje, katere je partija
                     pridobila v zadnjem desetletju ali pa celo v zadnjih letih pred izbruhom druge
                     svetovne vojne. Velika napaka je, če iščemo krivce za uspeh tega organiziranja
                     pri kaki stari partijski dvojici ali trojici v kakem kraju. Na Vrhniki je na
                     primer organiziral komaj par let pred vojno velik del mladine tedaj komaj
                     osemnajstletni Franc Popit in jih pridobil za komunistični pokret in za idejo
                     komunizma. </p>
                  <p>Ko se je to partizansko organiziranje začelo, so masovno pristopali ljudje iz
                     različnih prejšnjih taborov in ideoloških skupin, tako iz liberalne kakor tudi
                     iz katoliške strani in pa od strani ljudi, ki poprej niso bili izrecno v
                     nobenem političnem taboru, niti v liberalnem niti katoliškem. Bilo je to neko
                     množično pristopanje ljudi z vseh strani, ki so povzdignili partizanski način
                     organiziranja in pomagali, da je OF dobila v tistem poletju leta 1941 morda
                     odločilen uspeh v Sloveniji. </p>
                  <p>Na nekomunistični strani so bile v teh prvih mesecih tri ilegalne organizacije:
                     narodna legija, sokolska legija in slovenska legija. Narodna legija je bila
                     maloštevilna skupina ljubljanskih izobražencev, ki praktično ni pomenila skoraj
                     nič. Nekoliko številnejša je bila sokolska legija, vendar da bi nekaj resnega
                     in konkretnega dosegli, ni bilo pri tej skupini niti mogoče pričakovati. Edina
                     resna, kolikor toliko resna organizacija proti partizanskemu gibanju je bila
                     slovenska legija. Vse tri pravkar navedene legije so bile v začetku zamišljene
                     kot tri vzporedna gibanja pokreta generala Draže Mihajlovića, ki se je boril
                     proti komunizmu in proti okupatorju ter je zato užival med nami, takrat mladimi
                     ljudmi, veliko občudovanje in navdušenje. </p>
                  <p>Slovenske legije, ki je bila resna in najmočnejša protipartizanska organizacija
                     v začetku italijanske okupacije, v času, ko je OF postavljala temelje svoje
                     organizacije, ni bilo opaziti. Jaz nanjo dolgo časa nisem naletel. Pač pa je
                     stopila slovenska legija močno na plan takrat, to je bilo sredi leta 1942, ko
                     so se v posameznih podeželskih predelih začeli pojavljati protikomunistični
                     upori, upori proti nasilju in krvoprelitju s strani komunistov. V tistem času,
                     ko so nastajale vaške straže, je slovenska legija postavila opazen del borcev
                     pa tudi poveljnikov vaških straž in je nastopila resno in odločno proti
                     komunizmu in njegovemu širjenju. </p>
                  <p>Komunistična OF je bila spretna kombinacija več dejavnikov in sicer: jasno
                     zastavljeni cilji komunistične revolucije, strogo enotno vodstvo celotnega
                     pokreta v vsakem oziru, tako v političnem kakor tudi v idejnem; nadalje, zelo
                     velik elan in zagrizenost komunističniuh organizatorjev in njih privržencev in
                     pa velika spretnost pri organiziranju ilegalnih pokretov, kar so v Sloveniji
                     znali in obvladali samo komunisti. Tudi v propagandnem oziru so bili veliko
                     boljši in veliko spretnejši od protikomunistov. Končno je bila komunistična OF
                     edina organizacija, ki je opravljala vrsto zločinov. Neoziraje se na moralo je
                     opravljala zločine, bodisi posamezne likvidacije bodisi umore celih skupin. Na
                     žalost se je to pokazalo po daljšem času kot koristno za komunistično
                     osvobodilno fronto. Komunistična partija je pri OF absolutno dominirala, tako
                     na političnem kakor tudi na vojaškem področju. Te stroge enotnosti na
                     političnem in vojaškem področju pri nas protikomunistih ni bilo. Na političnem
                     področju je pri Slovenski zavezi v glavnem prevladovala takratna slovenska
                     ljudska stranka, v vojaškem oziru pa je bil postavljen od Mihajlovića kot
                     poveljnik Slovenije generalštabni polkovnik Karel Novak, ki pa se je izkazal za
                     popolnoma nesposobnega. Prišlo je tako daleč, da je na primer v poletju leta
                     1943 sploh prenehala vsaka zveza med slovensko ljudsko stranko in Karlom
                     Novakom. Poleg tega je bil to nepravi človek v vsakem oziru in ni spadal na
                     mesto vojaškega poveljnika v Sloveniji. Je bil tudi še drug vzrok, in sicer: Ta
                     človek, Karl Novak, je imel zvezo z neko Srbkinjo Jovanko, ne vem, ali je bila
                     vdova ali ločena. Ta ženska je Novaka popolnoma obvladovala. Če je bilo kaj
                     važnega ukrepati ali storiti, je bilo odločilno, kakšno stališče bo zavzela
                     Jovanka, in ona je zmerom vplivala na Novaka negativno; to se pravi, poleg
                     tega, da je bil osebno nesposoben, je tudi Jovanka imela izrecen in velik vpliv
                     nanj. Vplivala je negativno. Karl Novak je zakrivil tragedijo v Grčaricah in je
                     bil takrat od generala Draže Mihajlovića odstavljen kot poveljnik Slovenije.
                     Lansko leto je v Zavezi objavil svoje spomine Ivo Bricelj, ki je bil več let
                     kot radiotelegrafist v tesni zvezi s Karlom Novakom. In ko sem bral Bricljev
                     članek, sem pričakoval, da bom v njem našel kakšne važne podrobnosti, kako je
                     prišlo do tragedije v Grčaricah, za katere bi Bricelj kot radiotelegrafist in
                     sodelavec Karla Novaka moral vedeti. V resnici pa na moje razočaranje Bricelj o
                     kakšnih važnih stvareh v tem članku sploh ni pisal, pač pa je v njem, v članku,
                     omenil na kratko, da Karel Novak takrat, ko je prišlo do tragedije v Grčaricah,
                     ni mogel priti na teren, ker ni imel pravih čevljev. Ko sem bral ta stavek,
                     nisem vedel, ali naj se smejem ali naj se jokam. Od srca bi se smejal nad tem
                     smešnim stavkom, če ne bi bilo toliko krvi, toliko žrtev v Grčaricah in pozneje
                     v kočevskem procesu, toliko grobov v Jelendolu in Mozlju. </p>
                  <p>V naslednjem se hočem kratko dotakniti demokratskih političnih strank v
                     Sloveniji, tako pred vojno kakor med vojno. Najbolj šibka slovenska demokratska
                     stranka je bila socialdemokratska stranka. Nikakor se ni mogla prav razviti in
                     je imela stalno pri svojem organiziranju težave in ni prišla naprej. Jaz osebno
                     mislim, da je škoda, da se socialdemokratska stranka ni v Sloveniji pravočasno
                     razvila. Slovenija je del Evrope, in v Evropi so se v prejšnjem stoletju
                     razvile tri politične sile: katoliške stranke, liberalne stranke in
                     socialdemokratske stranke. Da se v Sloveniji že pred vojno ni socialdemokratska
                     stranka bolj razvila, je škoda. V emigraciji v Buenos Airesu sem prišel skupaj
                     z zadnjim predsednikom slovenske socialdemokratske stranke. To je bil Celestin
                     Jelenc. V emigraciji je živel ne samo revno, ampak v velikem uboštvu. Bil je za
                     celo generacijo starejši od mene. Ko sem jaz bil nekako srednjih let, je bil on
                     že star človek. Z ženo sta živela v zelo revnih razmerah. Pozneje, ko sem bil
                     prestavljen v Urugvaj in zamenjal delo, sem ga izgubil izpred oči. Verjetno je
                     po par letih v Buenos Airesu umrl. </p>

                  <figure>
                     <graphic url="slike_z_49/z_49_49.png"/>
                     <head>Urejeno prebivališče mnogih zapisanih misli <name type="author">Simon
                           Dan</name></head>
                  </figure>
                  <p>Druga slovenska demokratska stranka je bila liberalna stranka. Pri tej stranki
                     moramo razlikovati dve generaciji. Prva generacija je nekako prenehala po prvi
                     svetovni vojni, po letu 1920. Od takrat naprej je prevzela vodstvo mlajša ekipa
                     te stranke. Po imenu bi imenoval tukaj predvsem Žerjava in Kramarja. Prva
                     generacija slovenske liberalne stranke je imela in vzpostavila svoje glasilo,
                     in sicer časopis, ki se je imenoval Slovenski narod. Spričo svojega glasila je
                     takratna liberalna stranka vsaj v narodno političnem oziru pokazala, da stoji
                     na pravilnem stališču, da smo Slovenci narod, in je tako imenovala tudi svoje
                     glasilo. Ko se je proti koncu devetnajstega stoletja pojavila liberalna
                     stranka, je nastal med slovenskimi ljudmi neke vrste politični
                        <emph>jarek</emph>: na eni strani so stali pripadniki katoliške skupine,
                     katoliške stranke, na drugi strani liberalne stranke. Bil je to<emph>
                        jarek</emph> duhovne ločitve in nezaupanja enega do drugega. Za Slovenijo
                     kot celoto je bil to vsekakor negativen pojav. Tako na primer se telovadci
                     sokola in orla nikdar niso mogli sporazumeti, da bi postavili na mednarodnih
                     tekmah skupno moštvo sokolov in orlov in bi skoraj sigurno zasedali prva mesta
                     v telovadbi. Ta ločitveni prepad sem jaz opazil nekako do leta 1942. Takrat je
                     ta ločitev prenehala, nastal pa je nov še veliko globlji prepad med pristaši
                     komunistične OF in protikomunisti. Ta prepad je bil neizmerno bolj globok.
                     Napolnjen je bil s sovraštvom in s krvjo, kar prvi ni bil. </p>
                  <p>Kakor sem omenil, je nekako po letu 1920 nastopila oziroma prevzela vodstvo
                     liberalne stranke mlajša generacija te stranke. Ta generacija je spravila
                     stranko v ulico brez izhoda in je napravila težke politične napake, skoraj bi
                     govoril o političnih zločinih. Tako se je iz političnega oportunizma takratna
                     liberalna stranka naslanjala predvsem na Beograd in na stališče srbskih strank,
                     zanemarjala pa je slovensko stališče. V času kraljeve diktature je ta stranka
                     pristala na to, da se je govorilo o jugoslovanski narodnosti in je bilo
                     prepovedano, da bi kdo izrecno omenil svojo pripadnost slovenski narodnosti.
                     Vse to so bile zelo težke napake in je takratna liberalna stranka pred vojno
                     prišla na neko pot, ki ni imela nobenega pravega izhoda in nobene prave
                     bodočnosti. Med vojno je liberalna stranka, po pravici povedano, popolnoma
                     ohromela. Od stranke kot take ni bilo opaziti ničesar: nobene aktivnosti in
                     nobene dejavnosti. Enako je bilo dejansko stanje, če gledamo na stranko kot
                     celoto. </p>
                  <p>V naslednjem se bom na kratko dotaknil tretje slovenske predvojne demokratske
                     stranke. To je bila katoliška slovenska ljudska stranka. Ta stranka je obenem s
                     slovensko Cerkvijo nosila glavno težo boja proti komunizmu in je tudi zato
                     plačevala največji krvni davek. Predvsem bi tukaj omenil osebo škofa Rožmana,
                     ki je tvegal in žrtvoval v tem boju vse, a za svoje žrtve in za svoj nastop ni
                     žel uvidevnosti in priznanja s strani Vatikana. Slovenska ljudska stranka je
                     bila v letu 1941 precej bolj šibka, kakor pa je bila ista stranka dobrih
                     dvajset let prej, to se pravi v času majske deklaracije ob koncu prve svetovne
                     vojne. Politična trenja in dogodki v prvi Jugoslaviji so prav gotovo vplivali
                     na to zmanjšanje pri katoliških organizacijah. Druga stvar pa je bila, da so se
                     v tej dobi pojavljali med katoliškimi ljudmi novi pojmi, nove struje in novi
                     pogledi. Tako je bilo nekaj pozitivnih, Tomčevi mladci ali pa Ehrlichovi
                     stražarji, Akademski klub Straža v viharju, ki pa na drugi strani niso bili v
                     skladu z mišljenjem slovenske ljudske stranke. Bili so usmerjeni v slovensko
                     državnost, medtem ko je Korošec stal na strani ideje jugoslovanske
                     federacije.</p>
                  <p>V dobi med obema vojnama pa je med katoliškimi ljudmi nastal tudi zelo
                     negativen pojav, pojav krščanskih socialistov. Ti ljudje so se postopoma
                     oddaljevali od katoliških načel in nauka Cerkve, postali so v času revolucije
                     in vojne pokorno orodje komunistov in so v svoji zadnji fazi v veliki meri
                     prestopili v članstvo KP. Njihov voditelj Kocbek je s svojo organizacijo in s
                     svojimi ljudmi odločilno pomagal in pripomogel k uspehom komunistov. Pa ne samo
                     krščanski socialisti, tudi sicer sem opazil, da je gotovo število popolnoma
                     katoliško usmerjenih ljudi iz neznanih vzrokov stopilo na stran komunistične
                     OF. Na Vrhniki je bil ugleden kmečki gospodar Brenčič, po domače Šimc. Pred
                     vojno je bil v neki dobi poslanec Koroščeve slovenske ljudske stranke. Ko je
                     nastalo ofarsko gibanje, sem bil jaz prepričan, da je na protikomunistični
                     strani, pa sem se varal. Pokazalo se je, da je bil ofarski terenec, njegov sin
                     pa eden izmed vrhniških partizanov, ki so v okolici Vrhnike zalezovali
                     protikomuniste. V Zavezi je gospod Stanovnik v nekem članku omenil Ušeničnikov
                     izrek: očetje liberalci, sinovi komunisti. Jaz osebno sem mnenja, da bi bilo
                     korektno in umestno iz objektivnih razlogov, iz razlogov objektivnega mišljenja
                     in pisanja, da bi gospod Stanovnik ob tem izreku napravil kratko obrobno opazko
                     sledeče vsebine: Vsekakor pa je naša polpretekla zgodovina v dobi revolucije in
                     vojne pokazala, da niso bili redki primeri, ko so bili očetje katoličani,
                     sinovi pa komunisti. </p>
                  <p>V nadaljevanju podajam nekatera dogajanja v mojem življenju v emigraciji.
                     Prišel sem v Buenos Aires v Argentino koncem marca 1948 in sem tam ostal štiri
                     leta. Tam sem imel živ stik z voditelji in z vsemi ljudmi v emigraciji. Leta
                     1952 sem prišel v službo v Urugvaj, v mesto Montevideo, kjer sem ostal
                     osemnajst let, tako da sem preživel v Južni Ameriki, v Buenos Airesu in v
                     Montevideu, 22 let. Od vsega začetka sem bil del emigracije, eden od tisočev
                     ljudi, katere je usoda odtrgala od domovine in vrgla v tuji svet. Usoda
                     emigrantov je bila trda in grenka. Posebno trda in grenka pa je bila usoda dveh
                     skupin v emigraciji. Prva skupina so bili stari ljudje, druga skupina pa so
                     bili zakonci, kjer se je mož znašel v emigraciji, žena pa je ostala z enim ali
                     dvema majhnima otrokoma v domovini. </p>
                  <p>Dotaknil se bom najprej skupine starih ljudi. To so bili ljudje, ki so bili že
                     upokojeni ali pa so bili na robu dobe, da se upokojijo. Prišli so v tujino že
                     kot starci brez pravih moči, da začnejo tam novo življenje in borbo za
                     obstanek. Da so se mogli preživljati, so sprejeli službo nočnih čuvajev ali pa
                     službo vratarjev, predvsem nočnih vratarjev v kakšnem hotelu ali lokalu. To je
                     bilo izredno težko za starce. Izredno kritično pa je postalo stanje starih
                     ljudi, kadar se je pojavila bolezen ali če se ni počutil dobro in ni mogel
                     oditi v službo. Postalo je zelo, zelo kritično, kajti emigracija je bila v
                     svojih začetkih, ni še imela, kakor ima danes, starostne domove. To je
                     napravila emigracija šele po dvajsetih ali petindvajsetih letih, ko so se
                     ljudje že ustalili, prišli do zaslužka, postali kolikor toliko imoviti in
                     začeli ustanavljati take ustanove. Stari ljudje so živeli izredno trdo
                     življenje v uboštvu. Posebno takrat, ko so postali bolni, nekateri niso imeli
                     drugega izhoda, kakor da so pomislili na povratek v domovino k svojcem ali
                     sorodnikom, da bi preživeli. Vem pa za primere, ko je bil poskus take vrnitve v
                     domovino zelo grenek. Tako je npr. eden od teh ljudi pisal domov, da bi se
                     vrnil. Dobil je odgovor, da naj se ne vrne, ker so bili otroci že v takratni
                     slovenski komunistični družbi na gotovih položajih. Njihovi očetje niso bili
                     dobrodošli, ker bi jim pokvarili družbeni položaj. Stari ljudje so do dna spili
                     kelih grenke pijače, ki je bila namenjena emigraciji. </p>
                  <p>Dotaknil se bom druge skupine ljudi, ki so bili v emigraciji zelo prizadeti. To
                     so bili mladi zakonci, kjer se je mož znašel v emigraciji, žena pa je ostala z
                     enim ali dvema majhnima otrokoma doma. Seveda jaz med tisoči emigrantov nisem
                     poznal vseh primerov, ki jih navajam. Poznal pa sem jih gotovo število in
                     zgodilo se je, da so v primerih, ki sem jih jaz poznal, po enem ali dveh
                     desetletjih ločitve, ti zakoni nekako razpadli in to skoraj vedno na tragičen,
                     zelo tragičen način. Emigrantje se takrat nismo zavedali, da obstoja zelo važen
                     faktor, ki oblikuje usodo človeka. To je čas. Če uporabim besedo čas, ne mislim
                     na mesece ali na leta, temveč na desetletja. Na to, na ta faktor, mi v
                     emigraciji nismo bili pripravljeni. Po enem desetletju ločitve ali pa če je
                     preteklo še več časa, se je zgodilo, da sta se mlada zakonca odtujila in da
                     nista več našla poti in načina, da bi obnovila tisto toplo čustvo, ki ju je
                     pred toliko leti privedlo v zakon. Žena je živela popolnoma različno življenje
                     od tistega, ki ga je živel mož v emigraciji. Žena se je morala doma boriti
                     proti krivici in proti zapostavljanju s strani oblasti, da je sploh dobila in
                     obdržala kako delovno mesto. Postala je samostojna in borbena, da je sploh
                     mogla preživljati sebe in otroka. Mož pa je živel v emigraciji zelo drugačno
                     življenje in se oblikoval po svoje. Tako sta po enem ali dveh desetletjih
                     ločitve postala dva različna človeka. Doživel sem primere, da so se ljudje v
                     emigraciji, mladi ljudje, zapili. Cel teden je delal in prenašal trdo usodo in
                     bolečino v notranjosti, ker se je zamotil z delom. Po dve uri se je vozil
                     dostikrat na delovno mesto in zopet dve uri nazaj na dom. Vmes je bilo delo,
                     tako da se je zamotil. Najhuje pa je bilo za te ljudi, ko je prišla nedelja ali
                     praznik ali pa dva praznika skupaj. Tega navadno niso prenesli. Takrat se je
                     napil, da je pozabil svojo težko bolečino, ki ga je glodala noč in dan. Pri
                     ženi, ki je bila doma, je zopet v njeni zreli ženski dobi včasih prevladal
                     občutek in težnja, da bi prišla do skupne družinske strehe, do družinskega
                     doma,. ki bi varoval njo in otroka. Tako so se začele in končale velike
                     tragedije. Seveda teh tragedij ne moremo primerjati z velikimi tragedijami v
                     Teharjah in pa v Kočevskem Rogu. Bile pa so tragedije, manjše, a po svoji
                     globini zelo velike. Spominjam se nekih božičnih praznikov. Telefoniral sem
                     prijatelju in ga vprašal, kako je preživel božični večer, sveto noč. Rekel mi
                     je: »Nisem mogel ostati doma. Gnalo me je, da sem odšel na železniško postajo,
                     vzel vlak in se peljal nekaj časa, prestopil na neki postaji v drugi vlak, se
                     peljal v drugo smer in se zjutraj vrnil na železniško postajo, od koder sem
                     odpotoval. V prsih me je vso noč žgalo kakor živ ogenj, ko sem se spominjal na
                     svete večere, ki smo jih obhajali skupaj v družinskem krogu ob jaslicah.«
                     Spominjam se še nekega drugega primera. Telefoniral sem nekemu prijatelju in ga
                     vprašal na splošno, kako mu pa gre. Pa mi je odgovoril: »Kako pa naj mi gre? Že
                     skoraj trideset let sem vdovec pri živi ženi.« Ti težki primeri emigracije pri
                     starih ljudeh in pri mladih ločenih zakoncih navadno med nami emigranti niso
                     bili prav zelo opaženi. Zakaj ne? Zato, ker se je vsak posameznik in vsaka
                     družina posebej borila za svoj obstanek: kako se bo uveljavila in preživela in
                     kako bo preživela težke žalostne občutke, saj so posamezne družine izgubile po
                     dva ali po tri sinove ali brate, ki so bili vrnjeni iz Vetrinja v roke Titovim
                     komunističnim krvnikom. Zato mnoge žalostne stvari in tragedije, ki so se v
                     emigraciji odigravale, niso bile kaj prida opažene od emigrantov, ker so imeli
                     sami težke probleme v družinah in pri delu. </p>
                  <p>Jaz sam sem za las ušel eni teh težkih emigrantskih usod, kajti junija meseca
                     1947 se je moji ženi posrečil beg iz domovine, ko je z dvema otrokoma
                     prekoračila mejo in prišla v Trst. Jaz sem namreč v jeseni 1946 dobil službo v
                     Trstu pri zavezniški vojaški upravi. Ta je vzdrževala v Trstu takrat oddelek
                     slovenskih prevajalcev, ki so prevajali iz angleščine in italijanščine v
                     slovenščino. Rabili so to zavezniki takrat za svoj slovenski časopis, ki je
                     izhajal v Trstu in se je imenoval Glas zaveznikov. Obenem so tudi ob mešanih
                     krajih rabili dvojezične napise: italijanske in slovenske. </p>
                  <p>Jaz sem spomladi leta 1947 v Trstu slučajno dobil stik z neko skupino
                     kontrabantarjev, ki so preko različnih con spravljali gotovo blago iz Italije v
                     Slovenijo in zopet drugo blago iz Slovenije v Italijo in ga prodajali. Seveda
                     je bilo združeno to početje z velikim osebnim rizikom, ki so ga ti ljudje vzeli
                     nase. Med njimi je bila neka Urša iz Hotavelj. Ta se je ponudila in mi
                     obljubila, da bo proti plačilu pripeljala z Vrhnike v Trst ženo in oba otroka.
                     To se je tudi v resnici zgodilo, in sicer junija 1947. Spravila je ženo in oba
                     otroka z Vrhnike v Hotavlje, od tam pa preko hribov, po gozdnih stezah in v
                     veliki nevarnosti, do Tolmina. Pod Tolminom je bila mejna reka. Med cono A,
                     kjer so prevladovali Angleži, in med cono B, ki je bila v posesti partizanov,
                     je tekla Soča. Urša je hotela prečkati na nekem mestu, kjer je bila Soča
                     razmeroma nizka in bi jo lahko prečkali ona in moja žena z obema otrokoma in
                     prišli na angleško stran. Šli so v mraku iz Tolmina navzdol po samotnem kraju
                     in prišli do nekega gostega grmovja. Naenkrat je vodnica začutila v nosu
                     cigaretni dim, ki je prihajal iz grmovja. V grmovju je bila skrita partizanska
                     patrola, ki se ni mogla premagati in je kadila. Hvala Bogu, da je Urša to
                     začutila, ta dim. Hitro sta stekli proti Tolminu in tam prenočili. Nato je moja
                     žena bila skrita v župnišču pri župniku, jaz pa sem dobil v Trstu ponarejeno
                     osebno tržaško izkaznico, s katero je žena naslednji dan prešla preko uradnega
                     bloka čez Sočo pod Tolminom in na angleško stran. Na ta način smo skupaj odšli
                     v emigracijo. Pri tem begu je bilo, ne samo v Obsočju, ampak tudi sicer na vseh
                     potih, cela vrsta skrajno nevarnih momentov in moram se zahvaliti samo Božji
                     milosti, da se je vse skupaj tako srečno izreklo. </p>
                  <p>V naslednjem se hočem dotakniti problemov, kako se je spreminjala in spremenila
                     mentaliteta naših ljudi v domovini. Mi emigranti na táko spremembno nismo bili
                     pripravljeni in smo naivno mislili, da ljudje doma še vedno tako mislijo, kakor
                     so mislili takrat, ko smo mi odhajali iz domovine. Doživel sem primere, ki so
                     pokazali, da se je mentaliteta mnogih ljudi doma spremenila. </p>
                  <p>V tem smislu je zanimiv primer, ki sem ga doživel tukaj v Stuttgartu v Nemčiji.
                     Iz okolice Celja je prišel na delo v Nemčijo mož srednjih let, ki je bil zelo
                     pobožen. Bil je tukaj, v tukajšnji cerkvi, nekaka druga roka župnika Turka. Pri
                     vseh pobožnostih, pri romanjih in drugih prireditvah v cerkvi, je bil vedno
                     zraven. Mislil sem, da je mišljenje tega človeka primerno njegovemu obnašanju.
                     Nekega dne v nedeljo popoldne je povabil mene in župnika, da ga obiščeva v
                     njegovem stanovanju. Prišla sva tja in medtem ko je on šel v kuhinjo
                     pripravljat čaj, je hodil župnik po sobi in ogledoval slike. Videl je, da je
                     Marijina podoba slabo postavljena in jo je popravil. Pri tem je odkril, da je
                     bila pod Marijino podobo fotografija maršala Tita v beli maršalski uniformi na
                     lepem kovinskem stojalu. Pokazalo se je, da je mož, ki je pričakoval najin
                     obisk, ker ni hotel da bi videla, da ima to sliko, preko Titove slike postavil
                     Marijino podobo. Torej je bil ta mož v bistvu na strani Tita in režima v
                     domovini. V naslednjem se bom kratko dotaknil spomina na madžarskega kardinala
                     Mindszentyja. Mindszenty je bil zaprt medtem, ko je vladal na Madžarskem
                     komunistični režim. Ko je prišlo do protikomunističnega upora, je zbežal iz
                     ječe in se zatekel na ameriško veleposlaništvo, medtem ko so sovjetske čete in
                     tanki zadušili upor. Preživel je v poslaništvu več let in nato na intervencijo
                     ameriške vlade prišel na zahod; to se pravi, da so mu madžarski komunisti
                     pustili, da se je lahko izselil v Avstrijo. Živel je nekaj časa v Vatikanu,
                     nato pa na Dunaju, kjer je objavil knjigo svojih spominov. V tej knjigi
                     Mindszenty kritizira delovanje papeža Pavla VI. Piše, kako se je na Madžarskem
                     za časa komunističnega režima v Cerkvi dogajalo, da so prihajali na škofovska
                     mesta ali pa postajali prelati ljudje, ki so bili nasprotniki Cerkve in so ji
                     napravili veliko škodo. Kardinal Mindszenty v svoji knjigi seveda ne omenja
                     škofa Vekoslava Grmiča. </p>
                  <p>Ob koncu tega zvočnega traka bi rad še enkrat poudaril svoje prepričanje, da se
                     je Ušeničnik svoj čas zmotil, če je mislil, da je s svojim kratkim in jedrnatim
                     izrekom pojasnil vso problematiko in vso težavnost naše narodne nesreče v letih
                     vojne in revolucije. Problem uspeha OF in poraza nekomunistov je bolj težaven
                     in bolj zapleten, kakor si je to predstavljal. </p>
                  <p>Omeniti bi bilo treba še sramotno in nemoralno vlogo, ki jo je odigral zapadni
                     svet nasproti našim ljudem in naši deželi. Ta zapadni svet so predstavljali
                     Angleži, ki so dobro vedeli, da izročajo naše fante smrti in mučenju. </p>
                  <p>Naši mrtvi so prav gotovo zaslužili za svoj narod drugo usodo, kakor jo je imel
                     pod komunističnim režimom in jo ima sedaj pod različnimi skupinami in klikami,
                     ki so nasledile komunistične voditelje.</p>
                  <p>Namen mojega pripovedovanja je ta, da bi kdo od NSZ v njem našel zrno resnice,
                     na katero še ni naletel. Zato želim, kar pripovedujem, pripovedovati tako, da
                     je čim bližje resnici. </p>
                  <p>Končujem sedaj ta zvočni trak. Želim NSZ, da bi imela uspeh pri svojem težkem
                     in odgovornem delu v sodobni slovenski družbi. Srečno in zbogom! Nočem da bi
                     bilo to kjerkoli in kakorkoli objavljeno. </p>
               </div>
            </div>
         </div>
      </body>
      <back>

         <div type="div1">
            <head>Dodatek</head>
            <div type="div2">
               <head>Kaj so rekli na Rogu: </head>
               <div type="div3">
                  <head>Metropolit dr. Franc Rode: </head>
                  <p>Na usodo umorjenih pa gledamo z očmi vere, kot sveti Janez v svojem videnju na
                     otoku Patmosu. To je velika množica, ki je ni moč prešteti. Oblečeni so v bela
                     oblačila in s palmami v rokah. V smrt so šli skozi strahotne stiske, z
                     vprašanji brez odgovora. Samo v veri so zmogli izgovarjati presveta imena
                     Jezusa in Marije in celo moliti za svoje krvnike. Sedaj so pred Božjim
                     prestolom, kjer noč in dan služijo Bogu v njegovem svetišču. Jagnje, ki je bilo
                     žrtvovano, jih vodi k izvirom žive vode in Bog je obrisal vse solze z njihovih
                     izmučenih obrazov. </p>
                  <p>Ti naši umorjeni bratje, ki njih trupla ležijo kočevskih breznih in v neštetih
                     znanih neznanih grobiščih po Sloveniji, sedaj prosijo pred Bogom za tisto, za
                     kar so dali svoja mlada življenja: za zvestobo Kristusu in Cerkvi v slovenskem
                     narodu, za temeljne vrednote evropske kulture. Nas pa zavezujejo, da svojo vero
                     živimo z isto zvestobo, kot so jo oni izpričali s svojo krvjo. </p>
               </div>
               <div type="div3">
                  <head>Anton Drobnič: </head>
                  <p>Potem smo v ta posvečeni gozd prihajali vsako leto, vedno v velikem številu in
                     z jasno zavestjo, da roška slovesnost ni samo spomin na mrtve mučence, ampak
                     tudi zaveza živih, da bomo nadaljevali misel in delo mrtvih branilcev
                     slovenstva, krščanstva in kulture. Zanašali smo se, da nam bo nova država kot
                     naslednica država, ki je morila, pri tem pomagala in tudi sama prevzela to
                     zavezo. K prvemu roškemu spravnemu bogoslužju so prišli tudi tedanji
                     komunistični državni voditelji in prvi ljudje kulture. Ti so hoteli žalno
                     slovesnost za pomorjeno domobransko vojsko izkoristiti za lastno očiščenje, se
                     po političnem porazu in splošnemu razpadu komunističnega sistema predstaviti
                     kot novi demokratični politiki in narodni voditelji. Kljub odločnemu
                     nasprotovanju preživelih domobrancev in sorodnikov umorjenih, da nasledniki
                     zločinske partije ne morejo imeti javne besede pri breznih svojega zločina, se
                     je to zgodilo. Prišli so, brezobzirno odrinili prijatelje pobitih in ostanek
                     preživelih domobrancev, se ošabno postavili v ospredje in si vzeli besedo. </p>
               </div>
               <div type="div3">
                  <head>Mojca Velikonja: </head>
                  <p>Fantje, ki ležijo v tem breznu in drugih breznih in jamah širom po Sloveniji,
                     so bili ravno takšni, kot so moji prijatelji. Sanjarili so o dekletih, nekateri
                     so se znojili po njivah, travnikih, v gozdu, se zavrteli na veselici, drugi so
                     se v šoli grebli za čimboljšo oceno, nekateri so imeli srečne, drugi nesrečne
                     ljubezni. </p>
                  <p>Potem pa se je zgodilo, da so jih vozili na ta kraj, jih slačili in vezali,
                     streljali in metali v jamo. Jemati življenje je nepopravljivo, vzeti življenje
                     mlademu človeku je strašno. Brezno pred nami je brezno vrelikega trpljenja,
                     brezno uničenih mladih upov, brezno razdivjanih strasti. Smo torej na kraju, ki
                     nam, če se pokorimo njegovi govorici, podeli zrelost. Doseže, da se v nas
                     spočne usmiljenje. Naredi, da smo boljši. Predvsem in v prvi vrsti pa je to
                     kraj življenja. Čudno, a je res! Ob tako veliki smrti je skoraj nemogoče, da se
                     ne bi zasvetilo življenje. Da ga ne bi občutili kot dar in milost in srečo. Pa
                     tudi, kako velik greh je, ne biti na njegovi strani. </p>
               </div>
               <div type="div3">
                  <head>Letošnja obletna spominska slovesnost v Kočevskem Rogu bo v nedeljo 1.
                     junija. <lb/> Začela se bo ob 11. uri z mašo slovenskega metropolita dr. Franca
                     Rodeta.<lb/> Nekoč smo se slovesno zavezali, da bo Kočevski Rog postal
                     vseslovenski romarski kraj. Premislite, če lahko kaj naredite, da se bo naša
                     zaveza vsako leto potrdila.</head>
               </div>
            </div>
            <div type="div2">
               <div type="div3">
                  <figure>
                     <graphic url="slike_z_49/z_49_50.png"/>
                     <head>
                        <name type="author"/></head>
                  </figure>
                  <figure>
                     <graphic url="slike_z_49/z_49_51.png"/>
                     <head>
                        <name type="author"/></head>
                  </figure>
               </div>
               <div type="div3">
                  <head>Priporočamo</head>
                  <p>Publikacija Informacija in dezinformacija</p>

                  <figure>
                     <graphic url="slike_z_49/z_49_52.png"/>
                     <head>Informacija in dezinformacija <name type="author"/></head>
                  </figure>
                  <p>Nova Slovenska zaveza priporoča svojo najnovejšo publikacijo</p>
                  <p>Zahtevajte jo na sedežu NSZ v Ljubljani, Beethovnova 5, tel. 01/4251537</p>
               </div>
            </div>
         </div>
      </back>
   </text>
</TEI>
