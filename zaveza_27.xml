<?xml version="1.0" encoding="UTF-8"?>
<?oxygen RNGSchema="tei-zaveza.rnc" type="compact"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Zaveza</title>
            <title>Revija za duhovna, kulturna in politična vprašanja sedanjosti in prihodnosti – s
               posebnim ozirom na krizo slovenstva po boljševiški revoluciji in državljanski
               vojni</title>
            <title>Elektronska izdaja</title>
            <respStmt>
               <resp>Glavni urednik</resp>
               <name>Justin Stanovnik</name>
            </respStmt>
            <respStmt>
               <resp>Pomočnik urednika</resp>
               <name>Janko Maček</name>
            </respStmt>
            <respStmt>
               <resp>Člansko prilogo Mi med seboj ureja</resp>
               <name>Pavle Kogej</name>
            </respStmt>
            <respStmt>
               <resp>Grafično oblikovanje tiskane izdaje</resp>
               <name>Irena Tršar</name>
            </respStmt>
         </titleStmt>
         <editionStmt>
            <edition>0.1</edition>
         </editionStmt>
         <extent>438 KB XML</extent>
         <publicationStmt>
            <publisher>
               <address>
                  <addrLine>Nova slovenska zaveza</addrLine>
                  <addrLine>Resljeva 14/V</addrLine>
                  <addrLine>1000 Ljubljana</addrLine>
                  <addrLine>Slovenija</addrLine>
                  <lb/>
                  <addrLine>tel. 061/312-176</addrLine>
                  <addrLine>Spletna stran: www.zaveza.si</addrLine>
               </address>
            </publisher>
            <availability>
               <p>Revija izhaja štirikrat letno. Elektronska izdaja je prosto dostopna.</p>
               <p>© Avtorske pravice za besedila in slike: Nova slovenska zaveza</p>
            </availability>
            <idno type="issue">27</idno>
            <idno type="ISSN">xYxyxcc ??</idno>
            <date>2009-10-22</date>
         </publicationStmt>
         <sourceDesc>
            <biblStruct>
               <monogr>
                  <title>Zaveza</title>
                  <imprint>
                     <biblScope type="issue">27</biblScope>
                     <biblScope type="vol">VII</biblScope>
                     <biblScope>številka 4, december 1997</biblScope>
                     <date when="1997-12">1997</date>
                  </imprint>
               </monogr>
            </biblStruct>
         </sourceDesc>
      </fileDesc>
      <revisionDesc>
         <change when="2009-10-22">
            <name>Alexander Jerman</name> - pretvoril besedilo v zapis TEI, dodal strukturne oznake
         </change>
      </revisionDesc>
   </teiHeader>
   <text>
      <front>
         <titlePage>
            <docTitle>
               <titlePart>Zaveza št. 27</titlePart>
               <titlePart>Revija za duhovna, kulturna in politična vprašanja sedanjosti in
                  prihodnosti – s posebnim ozirom na krizo slovenstva po boljševiški revoluciji in
                  državljanski vojni </titlePart>
               <titlePart>Elektronska izdaja</titlePart>
            </docTitle>
            <docImprint>
               <publisher>Nova slovenska zaveza</publisher>
               <pubPlace>Ljubljana</pubPlace>
               <docDate>2009</docDate>
            </docImprint>
         </titlePage>
         <divGen type="toc"/>
      </front>
      <body>
         <div type="div1">
            <head>Aktualni kulturnopolitični komentar nove slovenske zaveze</head>
            <div type="div2"><head>Aktualni politični komentar Nove Slovenske zaveze</head><docAuthor>Justin Stanovnik</docAuthor>
               <div type="div3">
                  <head>Komunizem – tragiška igra s komedijantskim koncem</head>
                  <p>Ko vsako leto izvemo za Nobelove nagrajence v kemiji, fiziki, medicini in
                     biologiji in so nam hkrati sporočeni tudi njihovi dosežki na posameznih
                     področjih, nas prevzame spoštovanje pred prodornostjo človeške misli, pa tudi
                     pred neznanskimi investicijami dela in talenta, ki so bile za vsakega od teh
                     prodorov potrebne. Hkrati pa – toliko od tega, kar se nam sporoča, le razumemo
                     – nas spet obide misel, kako neznansko je svet zapleten. Zakaj ni preprostejši?
                     Ali ne bi mogel obstajati, če bi bil bolj enostaven, bolj pregleden, tako rekoč
                     iz večjih kosov? Tako pa se nam zdi, da je stanje, ki ga vsako odkritje pokaže,
                     takšno, da se nam zdi ustrezna pripomba angleškega biologa J. B. Haldanea, da
                     je svet ne samo bolj zapleten kot si mislimo, ampak tudi bolj, kot bi si mogli
                     misliti. Ko se tako privajamo misli, da je svet tudi v svoji snovnosti
                     neizčrpen, pa seveda vemo, da je tisti svet, ki je odvzet neznanemu, trden,
                     izmerjen, pregleden in zanesljiv; mogoče ga je uporabljati in nanj računati, na
                     njem in z njim kaj zgraditi, biti z njim domač – ga imeti za kraj, ki mu
                     pravimo dom.</p>
                  <p>Kaj pa svet, ki ga ustvarjamo ljudje? Takšen, od ljudi ustvarjen svet, so
                     vsakovrstne ustanove, ki se zdi, da enostavno kar so, a je za njimi od začetka
                     človeška misel. Takšni ustanovi sta mesto in država, ki ju je zavestno postavil
                     človek, saj nismo čebele ali mravlje. Takšna ustanova je šola, takšne ustanove
                     so tudi oblike človeškega obstajanja, kot sta narod in družina, za katere bi
                     rekli, da obstajajo po naravi in da jih ni postavila misel, a se jih je, potem
                     ko se jih je človek ovedel, tudi polastila misel in skušala nad njimi
                     uveljaviti svojo urejevalno moč.</p>
                  <p>Posebne vrste svet je tista bitnost, ki jo ustvarja človek z jezikom: z
                     govorjeno in pisano besedo. To je vedno nov svet, področje, ki se stalno širi
                     in narašča z novimi in novimi izrekami. Vsebina teh izrek je tolmačenje tega,
                     kar je najdeno v svetu stvari ali pa v repertoarju osebnega in skupinskega
                     doživljanja. Včasih je tolmačenje vse, kar si jezik postavi za namen, včasih pa
                     je za jezikovnimi dejanji še nekaj drugega: stvari hočemo ne samo razložiti v
                     njihovi dejanskosti, ampak bi hoteli tudi videti, ali je za njimi kak smisel –
                     ali je mogoče zanje reči, ali predstavljajo vrednote po sebi. Hoteli bi
                     izvedeti ne samo, kako stvari so, ampak tudi, ali so smiselne in vredne.</p>
                  <p>Kadar si jezik privzame vlogo tolmačenja snovnega, izkustveno ugotovljivega
                     sveta, je njegovo izrekanje pod kontrolo. Takrat je tako, kakor je rekel dr.
                     Johnson: Če brcneš skalo, tudi skala brcne tebe. Ali drugače: za krivice, ki
                     jih je jezik naredil stvarem s tem, da jih je napačno predstavil, se mu te
                     nemudoma maščujejo. Če pa maščevanje iz različnih razlogov nekoliko odložijo,
                     si utegnejo ta odlog zaračunati in se potem v svojih maščevalnih dejanjih
                     dobesedno razbesnijo.</p>
                  <p>Čisto drugače pa je takrat, kadar jezik tolmači stvari, ki na neki način so, a
                     ta način vsekakor ni snoven. Še zlasti je čisto drugače takrat, kadar jezik pri
                     tem začuti, da mora raziskati stvari tudi glede njihove smiselnosti in
                     vrednosti. Kaj je tu tista drugačnost? Ta, da stvari, če se čutijo žaljene
                     zaradi napačne predstavitve, nimajo te moči – ali pa niso te vrste, da bi se
                     spustile na raven obračunavanja – da bi protestirale takoj. Namesto da bi
                     zakričale, protestirale in brcale, se zavijejo v molk in čakajo.</p>
                  <p>In ravno ta molk ima usodne posledice. Ljudje, ki so tako narejeni, da se jim
                     nasilnost ne zdi nenaravna, in ljudje, ki niso bili poučeni ali pa nimajo v
                     sebi tega, da je svet nevaren prostor in da se je treba po njem premikati
                     pametno, previdno in ne prehrupno, ti ljudje so poenostavljeni tudi v tem, da
                     si molk stvari skrajno preprosto in zelo napačno razlagajo. Poloti se jih
                     varljiva misel, da stvari sploh ne morejo govoriti in da bo njihov molk večen.
                     Ta misel je usodna, še bolj usoden pa je sklep, iz nje izpeljan: da so zato
                     namreč svobodni. Usoden je ta sklep zato, ker so to tudi ljudje, ki se ne
                     sprašujejo, kaj svoboda sploh je, ampak jo zelo preprosto umevajo tako, da jim
                     je dovoljeno početi vse, kar se jim poljubi. To pa pomeni: večati svoj lastni
                     prostor in ga opremljati s predmeti, ki jim delajo veselje.</p>
                  <p>Toda stvari ne molčijo večno. Ko pride njihov čas – prihajanje in odhajanje
                     tega časa je povezano s temeljno zgodovino – spregovorijo tudi one, nikakor ne
                     brez učinka. Če je naslovnik še tisti, ki si je sam dovolil nedopustno igro z
                     njimi, vidimo ponovitev usode, ki je nekoč doletela Ojdipa, Kreona ali Medejo,
                     lahko torej govorimo o tragediji, ki je ena od arhetipskih oblik človeškega
                     obstajanja; če pa bitni zgodovinski čas dovoli spregovoriti stvarem šele
                     kateremu od poznejših rodov, pa imamo opraviti s katastrofo širokih, včasih
                     najširših razmerij, ki leže na družino, na narod, na državo ali na celotno
                     civilizacijo. Z njo nastopi čas ali topega prenašanja ali pa čas refleksije –
                     rodovitni čas obiskanja.</p>
                  <figure>
                     <graphic url="slike_z_27/z_27_01.png"/>
                     <head>Stara slovenska domačija <name type="author">Mirko Kambič</name></head>
                  </figure>
                  <p>Lahkotnost ali lahkomiselnost človekovega odnosa do sveta izhaja torej iz molka
                     stvari. Če molk traja – če je čas tako ubožen, da ne premore prerokov – pride
                     končno do stanja, iz katerega se je v celoti izselil občutek za resničnost. To
                     je stanje, v katerem in nad katerim zavlada subjekt, ki ga določata dve stvari:
                     odsotnost razuma in patološka ekspanzija volje in moči. Kako je moglo do tega
                     priti? V katerem uvidu se je rodila hybris – prestop v prepovedani prostor?</p>
                  <p>V začetku in osnovi vsega je res odnos do resničnosti. Ena od resničnosti je
                     tudi človek in njegova zasnovanost. Če se človek uvidi kot zasnovano bitje,
                     potem ne more biti sam svoj osnutek. Njegova zasnovanost je njegova najbolj
                     temeljna resničnost in je tu in je dana. Človek ima svoje mere in kaj je
                     hybris, če ne zanikanje mere. Zagrešena hybris je bivanje zunaj mere – nekaj
                     bistveno neizmerjenega in nezmernega. Če bi hoteli to stanje opisati z izrazi,
                     ki bi jih poiskali v polju etičnega in moralnega, ne bi zajeli njegovega
                     izvirnega bistva. Etično in moralno je ontološko drugotno. V osnovi, v
                     »temelju« je mera. Ko ne bi bilo tako, ne bi bilo tragedije. Tragedija je možna
                     zato, ker je človek naredil nekaj, kar ni bilo v skladu z njegovimi merami in
                     je zato prišlo do zgrmetja – zgrmetje je slovenska beseda za grški izraz
                     katastrofa. Obstajanje zunaj mere je nekaj, kar je primarno in pred vsem drugim
                     nekaj neestetskega. Tu je treba iskati tudi človekovo krivdo. V estetskem in
                     neestetskem se svet odpira najpreprostejšemu človeškemu gledanju: estetsko in
                     neestetsko ni neko zgolj notranje pulziranje duha – kot je etično in moralno –
                     ampak je nekaj bistveno opazljivega in dostopnega. Za etično ovedenost kot
                     nekaj najbolj notranjega in duhovnega bi morda smeli predpostaviti, da je zanjo
                     potreben določen nagib, ki ga ne moremo razumeti drugače kot milostno
                     opozorilo. Estetsko in neestetsko pa je nekaj veliko bolj robustnega. Lepo in
                     nelepo ni stvar izbrancev, ampak je stvar, na katero se dejansko in resnično
                     odziva sleherni človek.</p>
                  <p>Zapustiti mero, bivati v nemeri je nekaj grdega – nekaj opazljivo grdega. Vsi
                     navdihi, ki ukazujejo človeku, da izstopi iz svojih mer, so zaznamovani z grdim
                     in vsi, ki se njihovem ukazu podrejajo – ne samo tisti, ki jih odvezani od mere
                     uresničujejo v grandioznih političnih projektih, ampak tudi najpreprostejši in
                     najneznatnejši učenec, ki se jim da voditi v razsežnostih svojega malega vrta –
                     vsi so se odločili za nekaj, kar se jim je od začetka predstavilo kot grdo. V
                     tem je utemeljena človeka odgovornost ali soodgovornost.</p>
                  <p>Ko se Macbeth po zmagi vrača na svoj grad, se v njem dokončno izoblikuje
                     zavratna misel: da pravkar izbojevana zmaga ni konec, ampak začetek; da se pred
                     njim odpira možnost, da si osvoji neomejeno oblast, čeprav bo pot do nje možna
                     samo prek zločina. Bistveno za moralno fakturo tragedije pa je to, da navdih,
                     ki je v njem nastal, nosi podobo, ki bi ga s svojo odurnostjo morala opozoriti,
                     da gre tu za nekaj nečloveškega, za nekaj, kar presega človekove mere.
                     Shakespeare je dramsko rešil to tako, da je za prinašalke tega navdiha naredil
                     čarovnice. Njihov gnusni, neznosni, nečloveški videz je metafora za gnusne,
                     odurne in nečloveške zločine, ki jih bo Macbeth moral narediti, če bo hotel
                     uresničiti to, kar se mu je v navdihu odprlo. Bil je opozorjen. Bil je
                     opozorjen na prvinski način.</p>
                  <p>K tragediji spada kot bistvena prvina spoznanje, ki pride po katastrofi. Bistvo
                     tega spoznanja je vrnitev v človeške mere. Človek spozna, kaj je človek. To
                     spoznanje prinese neko odrešenost, čeprav ne more preprečiti fizičnega konca
                     tragiškega protagonista. Z vrnitvijo v človeške mere se tragiški junak očisti;
                     očiščenje je možno potem, ko dobi resničnost začetno veljavo. Pred zadnjim
                     bojem izreče Macbeth znamenite besede: moja pot zašla je med suhljad in žolto
                     listje. To je priznanje poraza, v teh besedah pa je tudi – na to nas navaja
                     njihov lirizem – priznanje napačne odločitve in žalost nad svojo izgubljenostjo
                     in zavrženostjo.</p>
                  <p>Dokler je človek v človeških merah, ni nikoli osamljen in zapuščen. Bolečina ga
                     ne preplavi vsega,. Angleški pesnik William Blake je to takole izrazil:</p>
                  <p>Pod vsako žalostjo in bolečino</p>
                  <p>teče po svileni nitki sreča.</p>
                  <p>Tej nezapuščenosti, tej sreči, bi lahko rekli milost, ki je človeku dana, če
                     ostane in dokler ostane človek. V uporu, v zadnjem in bistvenem uporu, ki je
                     izstop iz mere, je človeku ta milost odvzeta. Odvzame si jo pravzaprav sam, ker
                     ve, da do nje nima pravice. Po svoji odločitvi, po svojem izstopu je ostal sam
                     – razen njega ni ničesar več. Pravico do milosti dobi nazaj, ko se vrne v
                     resničnost.</p>
                  <p>Še preden sklenemo svoje razmišljanje o bistveni razliki med zapletenostjo
                     snovnega sveta in zapletenostjo izrekanja o svetu in njegovem pomenu, bi radi
                     bralce še nekoliko zadržali pri razmišljanju o tragičnosti, ki utegne zajeti
                     posameznike in célo skupnost. Zdelo bi se nam škoda, če ne bi duhovnih prvin,
                     ki smo jih našli na njej, preizkusili na nekem pojavu, ki je v tem stoletju
                     tako zadel in prizadel Slovence. Pojav – natanko se zavedamo zasilnosti tega
                     izraza – ki izstopa ne samo iz tega stoletja, ampak iz vse naše zgodovine, je
                     komunizem: skozi nekaj tako nenavadnega in nenaravnega, po svoje neznanskega,
                     Slovencem še ni bilo treba iti. Vprašujemo se torej, ali je komunizem mogoče
                     vstaviti v okvir tragiškega, ali je na njem kaj takega, kar bi nas upravičilo,
                     da bi ga imeli za veliko tragiško predstavo.</p>
                  <p>Na to vprašanje bomo odgovorili takoj: komunizem je kot velik duhovni in
                     družbeni projekt potekal tako, da bi mu lahko priznali vse elemente napete
                     tragiške drame razen ene. Ko je namreč po mnogih katastrofah, v katere je
                     potegnil posameznike in cele narode, katastrofa nazadnje zadela tudi njega, se
                     ni v njem izoblikovalo nobeno spoznanje. Komunizem je bil igra na koturnih in
                     mu ni mogoče odrekati, ne veličine, ampak velikosti, a ko je prišel konec in se
                     je vse dovršilo, ko ga je dohitel čas, ni bilo nikogar, ki bi prišel na oder,
                     ni nastopil nobeden od njegovih protagonistov in prebral bilanco, ki jo je
                     izdelala zgodovina – nepreklicno, kot zadnji arbiter. Težko bi se odločili, kaj
                     od dvojega je bilo na tem koncu več: ali je bil bolj nepričakovan ali bolj
                     klavrn. Po igri, ki je resnično tekla po tragiški dramaturgiji, se je na koncu
                     zgodil neslišan škandal: nosilci poglavitnih vlog so kratko in malo pobegnili.
                     To je bila za nas velika novost: gledali smo tragedijo in smo mislili, da se bo
                     igra kot tragedija tudi končala, pa se je tik pred koncem sprevrgla v komedijo.
                     Tisti, ki jih je bil oder ves čas poln, so še pred koncem, ko bi se moralo vse
                     razplesti, pojasniti, izčistiti in zapisati, kar izstopili iz igre. Videli smo
                     jih samo še v hrbet, ko so hiteli na vse strani s težjimi ali lažjimi kovčki,
                     preoblečeni v različne kostume svoje nekdanje služinčadi – večina jih je dajalo
                     vtis, da so se odločili za trgovske potnike. Takega konca ni nihče pričakoval,
                     saj so še malo pred tem povsem resno, nekateri celo navdušeno – začetnega elana
                     seveda ni bilo več – igrali svoje vloge: nekateri so bili policijski načelniki,
                     nekateri so bili ideološki nadzorniki, nekateri so za Podjetje kupovali in
                     prodajali, vsi pa so pazili, da se med igralce ne bi pritihotapil kdo od
                     tistih, ki ni imel potrjenih papirjev, ki so jih kandidati dobivali potem, ko
                     so šli skozi ideološke komore. Vsi so skrbeli za to, da je igra tekla, kakor je
                     bila koncipirana na začetku.</p>
                  <p>Komunisti so bili ljudje, za katere upravičeno pravimo, da so se dvignili. Bili
                     so vstajniki v pregnantnem smislu te besede. Od začetka so imeli v sebi dve
                     stvari, ki sta si v notranjem nasprotju, in v enem človeku ali eni skupini
                     težko soobstajata: nenavadno silovitost in skrajno racionalnost. Imeli so to,
                     kar je Edmund Burke že leta 1790 opazil na jakobincih: »silovit in zlosten
                     zagon, kakršnega svet do sedaj še ni poznal«. Hkrati pa so vedeli, da morajo
                     skrajno racionalno ravnati s svetom – da morajo biti skrajno previdni pri
                     doziranju elementov ideologije in nasilja. Predvsem pa so vedeli – tako dobro
                     tega ni vedel še nihče v zgodovini – da se smejo zanesti samo nase in da se
                     zato nikoli niti za hip ne smejo vdati slepilu. Interes je bilo tisto
                     metafizično načelo, skozi katero je šlo vse in na katerem se je vse
                     preizkusilo: vsako govorjenje in vsako dejanje.</p>
                  <p>Imeli so sicer svojo teorijo in so mislili, da vedo, kaj sta svet in zgodovina.
                     Imeli so svoj revolucionarni projekt, ki je obljubljal uresničiti utopično
                     prihodnost. A so predvsem vedeli, da so novi ljudje, ki morajo najprej podreti
                     vse, kar je bilo in kar je veljalo do sedaj. J. H. Hayes je že leta 1939 ta
                     upor označil takole: »Totalitarizem je upor proti celotni kulturi Zahoda. To je
                     upor zoper umerjenost in uravnoteženost klasične Grčije, proti redu in pravu
                     starega Rima, proti ljubezni, milosti in miru Kristusovemu, proti celotni
                     bogati kulturni dediščini krščanske Cerkve v srednjem in novem veku, proti
                     liberalni demokraciji 19. stoletja. Zavrača vse temeljne prvine naše
                     zgodovinske kulture in je napovedal smrtni boj vsem skupinam, ki se te kulture
                     z ljubeznijo spominjajo.«</p>
                  <p>Nastopili so tudi v ugodnem času. To ugodnost je Hannah Arendt označila s
                     »krizo moderne«: vrednote so še stale, a so že bile brez temeljev, ni bilo več
                     znamenite »rimske trojice«, ni bilo avtoritete, tradicije in religije, ki so
                     dotlej nosile svet, predvsem pa so »ljudje pozabili, da nad svetom mogoče zares
                     gospodarijo, niso ga pa naredili«. Svet je bil v razkroju in nravi so se
                     spremenile. Tik pred vojno, leta 1938, je francoski pesnik in esejist Paul
                     Valéry mogel zapisati: »diktatura je danes tako nalezljiva, kot je bila nekoč
                     svoboda.« Ljudje, ki so hoteli kaj pomeniti, so začenjali svoje programe z
                     besedama moč in oblast.</p>
                  <p>Res je to bil ugoden čas, a to še ne razloži njihovega prometejskega nastopa.
                     Bili so do zadnjega vlakna prepojeni z voljo do moči in niso videli pred sabo
                     nobenih ovir – ne kakor da bi morali ovire premagovati, ovir zanje sploh ni
                     bilo. Bili so popolnoma zunaj in popolnoma sami. Le svet je bil pred njimi,
                     odprt in na razpolago. Pravzaprav so bili ljudje, ki se jim še danes ne moremo
                     dovolj načuditi. Od kod so se vzeli? Ali so se rodili v trenutku divjega
                     navdiha ali so bili pripravljeni – ali pa so jih pripravljale tihe vode, ki so
                     tristo let udarjale ob duhovne temelje Evrope? Toda ko so se ovedeli, kaj so,
                     so tudi že vedeli, da so iz take snovi, da se lahko popolnoma pokrijejo z
                     idejo. Bili so pripravljeni narediti vse, kar je zahtevala, in so vse tudi
                     naredili: nič od tega, kar je človek kdaj označil za zločin, ni šlo mimo njih,
                     bili so mojstri najbolj brutalnega in mojstri najbolj rafiniranega nasilja,
                     telesnega in duhovnega. Edmund Burke je francoske jakobince imenoval »skupino
                     oboroženih fanatikov«, njihovi duhovni in politični potomci pa so čez sto let
                     presenetili svet z dejanji, spričo katerih ta izraz ne bi več zadoščal. Tako se
                     v zgodovini nad človeka ni še nihče dvignil. Tako premetena in prisebna je bila
                     njihova »politika«, da smo že mislili, da so iznašli novum organum – novo
                     metodo, ki bo zagotavljala »večnost« oblasti – »veliko umestitev«, o kateri je
                     govoril Bacon. Nikogar in ničesar ni bilo mogoče registrirati v horizontu
                     obstoječih sil, ki bi se jim mogel učinkovito upreti.</p>
                  <figure>
                     <graphic url="slike_z_27/z_27_02.png"/>
                     <head>Novoletno zrcalo <name type="author">Mirko Kambič</name></head>
                  </figure>
                  <p>Potem pa jih je nepričakovano in nenadoma dohitela zgodovina. Ko smo se še
                     pogovarjali, v katerem od poznejših rodov se bo morda to zgodilo, se je kot v
                     posmeh našemu šibkemu upanju zgodilo pred našimi očmi. Začel se je čas napetega
                     pričakovanja. Saj na papirju, ki jim ga je v roke potisnila zgodovina, ni stal
                     samo ukaz o demisiji, ampak so bila na njem navedena tudi dejanja, ki jih
                     njihovi storilci niso mogli prebirati brez mučnega občutka krivde. Mislili smo
                     si: dokler je strah delal zločine mutaste, dokler jih je kakor s plaščem
                     pokrival uspeh, ki pregovorno pokrije mnogo grehov, jim je bilo z njimi živeti
                     še znosno; sedaj pa, ko so se zločini nad duhom človekovim in nad njegovim
                     telesom škrlatno zasvetili in jih ni bilo mogoče ne videti, sedaj, smo si
                     mislili, jih bo veliko spoznanje kakor Kreona pripodilo na oder. Pričakovali
                     smo konec igre v tragiškem slogu – spodoben in odrešujoč konec. Pričakovali
                     smo, da se bodo ti, ki so se pohujšani od bogve česa, dvignili nad človekovo
                     mero, sedaj poučeni in ponižani od zgodovine v to mero spet vrnili. V
                     zgoščenosti časa je naše pričakovanje raslo v neznosno napetost, vedeli smo, da
                     smo v vrtišču dveh časov: od tega, ali se bo eden končal človeško, je bilo
                     odvisno, ali se bo drugi človeško začel. Za ljudi »dobre volje« je bilo na
                     kocki vse.</p>
                  <p>Lahko bi se bilo zgodilo drugače! Bilo bi človeško, ko bi se bilo zgodilo
                     drugače! A se ni in novi čas, ta naš sedanji čas, se je začel, kakor vemo, da
                     se je začel. Mogoče je to zato, ker so naredili toliko hudega in so se tako
                     zelo zavezali, da veliko spoznanje ni moglo odpreti težkih vrat. Toda to, da ni
                     bilo nobenega spoznanja, da se tudi v porazu, ko je človek najbolj resničen,
                     niso mogli pokoriti zahtevam resničnosti, to je povedalo o njih zadnje in
                     dokončne stvari. Povedano nam je bilo s tem, da so to ljudje, ki jih ne
                     premakne nobena zgolj miselna, zgolj duhovna, zgolj moralna sila, noben uvid v
                     to, kakšne stvari nazadnje so.</p>
                  <p>Nobena posamična stvar ni bolj določila naše sedanjosti kakor ta, o kateri
                     sedaj govorimo: da komunisti niso spoznali, kaj je njihov angažma pomenil za
                     narodovo zgodovino; to je največja ovira za vrnitev v demokratično kulturo, ki
                     jo omogoča in zahteva evropska civilizacija. Brez temeljnega zgodovinskega
                     spoznanja so se komunisti mogli odločiti za drugi veliki trik – prvega so
                     izvedli med vojno, prav tako brez temeljnega védenja o narodovih koristih –
                     odločili so se za kontinuiteto, kar pomeni, da bodo poskrbeli, da se bo vse
                     tako spreminjalo, da se ne bo nič spremenilo.</p>
                  <p>Sedaj, po vsem, kar smo povedali in premislili, bolje razumemo, zakaj je končno
                     moralo priti do parlamentarnih dejanj, ki imajo za cilj sprejeti lustracijsko
                     zakonodajo. Jasno je, da ta zakonodaja ne bi bila potrebna, ko bi komunisti
                     bili zmožni evropske moralne in politične refleksije. Toda, ker te refleksije
                     niso sposobni, jim morajo povedati, kaj si o njih mislijo tisti, ki so
                     odgovorni za demokratično prihodnost države. Jasno je tudi, da jim morajo to
                     slednjič povedati na političen način. Jasno je tudi, zakaj pobuda za
                     lustracijsko zakonodajo prihaja tako pozno. Sedem let so demokratske sile
                     čakale, da se komunisti reintegrirajo v skupnost izvirno demokratičnih sil, z
                     vsemi spremembami, ki bi jih logika takega vključevanja terjala. Sedem let
                     jalovega čakanja je rodilo spoznanje, da je stvar rešljiva samo v polju
                     politike.</p>
                  <p>Predlog za lustracijo ima dvoje temeljnih besedil. Resolucijo o protipravnem
                     delovanju komunističnega totalitarnega sistema in Zakon o odpravi posledic
                     komunističnega totalitarnega režima. Obe besedili razločno kažeta, zakaj sta
                     tu. Ko bi se komunisti odločili – zaradi razlogov, ki smo jih navedli – za
                     temeljno samospraševanje in bi sami izdelali duhovno, kulturno in politično
                     analizo svojega vstopa v zgodovino, ne bi bila potrebna nobena Resolucija; ko
                     bi komunistični zgodovinarji, politologi in sociologi opisali delovanje
                     partijske države, ko bi tudi pri nas izhajale knjige, ki bi govorile o tem,
                     kako je delovala komunistična policija, komunistično zdravstvo, komunistična
                     kultura, komunistična znanost, komunistično sodstvo, do takih posebnosti, kot
                     je komunistično zgodovinopisje; ko bi komunisti razpustili sindikate, ki jih
                     kontrolirajo, vso pisano civilno družbo, ki jo kontrolirajo; ko bi se
                     odpovedali privilegijem, ki so jih imeli sami in ki so jih podeljevali drugim;
                     ko bi odprli arhive, zlasti arhive tajnih služb, in jih zaupali komisijam
                     neodvisnih znanstvenikov, ki bi jih organiziral državni zbor; ko bi se vse to
                     zgodilo, ne bi bila potrebna nobena lustracijska zakonodaja.</p>
                  <p>V vseh državah, ki jih je zaznamoval komunizem, so uvedli takšno ali drugačno
                     lustracijo. To pomeni, da je komunizem oblika družbenega in političnega
                     življenja, iz katerega ni možen enostaven prehod v normalno obliko družbenega
                     in političnega življenja. Tudi države, ki so se skraja vdajale slepilu, da je
                     takšen prehod možen – takšna država je bila tudi Slovenija – so nazadnje
                     uvidele, da se ta prehod ne bo uresničil, razen na način minimalne politične
                     revolucije. Lustracija je ime za tako minimalno politično revolucijo.
                     Lustracija pomeni pripravo dokumentov, v katerih bo slovesno zapisano, da je
                     totalitarizem krivično, nenaravno in nečloveško stanje – podobno okupaciji – in
                     da je vsako sodelovanje pri ohranjanju tega stanja prek razumne meje, ki jo
                     postavlja primarno preživetje posameznikov in skupin – podobno kot v okupaciji
                     – nedovoljeno in podvrženo določenim posledicam. Lustracija hoče s političnimi
                     sredstvi registrirati krivičnost nekega sveta in doseči, z zakonskimi sredstvi,
                     da tisti, ki so bistveno sodelovali pri obstoju tega sveta v njegovi
                     krivičnosti, ne morejo sodelovati pri postavitvi nove demokratske države in
                     njenih institucij.</p>
                  <p>Pri nas je pokomunistična politična garnitura uspešno preprečevala, da bi v
                     zavest ljudi stopila prava podoba o tem, kako je deloval totalitarni sistem.
                     Zadnje čase smo že nekajkrat slišali, da je Slovenija otok. Otok je tudi v tem,
                     da je morda edina nekdanja komunistična država, ki ni ustanovila niti ene
                     institucije za raziskovanje komunistične preteklosti. Povsod drugod se je
                     dovolj jasno izoblikovala misel, da tega dela ne morejo opraviti stare, od
                     partije postavljene institucije, z osebjem, ki je globalno ustrezalo nekdanjim
                     delodajalcem, ampak so za to potrebna raziskovalna središča, postavljena na
                     novih temeljih, z novimi cilji, z novim duhom.</p>
                  <figure>
                     <graphic url="slike_z_27/z_27_03.png"/>
                     <head>Svetišce v snegu <name type="author">Simon Dan</name></head>
                  </figure>
                  <p>Pri nas, razen Nove slovenske zaveze, ni nihče niti pomislil na potrebo po taki
                     ustanovi. In izkazalo se je – za vsakogar, ki hoče to videti – da človek ne
                     more služiti dvema tako različnima gospodarjema, kot sta totalitarizem in
                     demokracija. Človek je eno in njegov spomin je jamstvo te enosti. Mučno je
                     gledati ljudi, v katerih spomin opravlja svoje maščevalno delo. To so ljudje,
                     ki nimajo v sebi te moči, da bi naredili kopernikanski obrat. Samo ta bi namreč
                     rešil njihovo človeško in strokovno dostojanstvo. Še bolj kot žrtve svojega
                     spomina pa so ti ljudje žrtve politike, tudi demokratske, ki ni imela toliko
                     lucidnosti, da bi nedvoumno povedala, da je prišlo jutro novega časa in da bo
                     dan, ki se začenja, potreboval ljudi, ki nam bodo pripovedovali o noči, ki je
                     minila. Taka beseda, izrečena v središču narodovega samozavedanja, bi jih
                     odvezala in odrešila.</p>
                  <p>Tako država Slovenija še naprej živi v somraku. V drugih državah nekdanje
                     komunistične hemisfere delujejo impozantne lustracijske ustanove. V Berlinu
                     tako imenovana Gauckova komisija s strokovnim aparatom, v katerem dela tri
                     tisoč strokovnjakov. V Pragi obstajata dve središči, ki se ukvarjata s
                     preteklostjo. V notranjem ministrstvu vodi, s petdesetimi sodelavci, Jan
                     Frolik, človek iz leta 1968 in nekdanji politični zapornik, sekcijo za tajne
                     službe in tajne arhive. Vaclav Benda, podpisnik in predstavnik Listine 77, je
                     na čelu Urada za dokumentacijo in raziskovanje komunističnih zločinov, v
                     katerem je nastavljeno enaindevetdeset strokovnih sodelavcev. V Dresdenu že od
                     leta 1993 deluje Institut Hannah Arendt, ki ga je na predlog krščanskih
                     demokratov postavil saški deželni zbor in mu za cilj določil primerjalno
                     raziskovanje pojava totalitarizma. Njegov teren sega od leta 1933 do leta 1989
                     in pokriva dva totalitarizma: nacizem in komunizem. Že dosedanje delo instituta
                     je omogočilo, da so se formulirala temeljna izhodišča. Eno se dotika
                     primerljivosti obeh sistemov: »Razredno in rasno zakonodajo je mogoče enačiti
                     zato, ker sta imeli podobno ideološko funkcijo – legitimiziranje totalitarne
                     oblasti in represivnih ukrepov.« Enačiti je mogoče tudi druge stvari: tudi
                     gestapo in Državno varnost, tudi politično pravosodje, ki je bilo tu kakor tam
                     shizoidni poizkus, obleči krivico v čimbolj pravno podobo. Skratka, tudi tu
                     prihajajo do zaključkov, do katerih so po besedah Vaclava Bende, direktorja že
                     omenjenega urada, že zdavnaj prišli Čehi: »Pri nas si ne bi bilo mogoče
                     zamisliti, da bi na kakem simpoziju govorili o vprašanju, ali so
                     nacionalsocialistični in komunistični zločini primerljivi.«</p>
                  <p>Pravnik in zgodovinar dr. Wolfgang Schuller je decembra 1995 pred Evropskim
                     svetom takole opisoval različna konca obeh totalitarizmov: »Po letu 1945 je
                     bila nacistična stranka razpuščena, njeni časopisi so bili prepovedani, volilna
                     pravica je bila omejena. Po letu 1989 se stranka komunistične diktature
                     nadaljuje v nasledstveni organizaciji, strankini časopisi grejo naprej s
                     starimi datumi, tako da predstavljajo kronološko nadaljevanje svojih
                     predhodnikov. Nikomur ni bila odvzeta volilna pravica.« Potem ko je tako
                     pokazal na velike razlike, pa je posebej prikazal neko frapantno podobnost med
                     desno in levo diktaturo: »Tisti, ki so, dokler so imeli oblast, brez usmiljenja
                     zatirali druge, sedaj glasno tožijo zaradi majhnih omejitev, ki so jih doživeli
                     po padcu režima in ki niso v nobenem sorazmerju s tem, kar so sami počenjali s
                     svojimi žrtvami.«</p>
                  <p>Podobnih žalostink pri nas ne poznamo, ker komunistični hierarhi po padcu niso
                     doživeli nobenih »omejitev«, niti »majhnih« ne. Žalostink jim torej ni bilo
                     treba peti, zato pa so postali prav nevzgojeno predrzni in nesramni. Ali bolje:
                     ostali so takšni, kakršni so vedno bili. Nekdanji partijski sekretarji so nam
                     začeli dajati lekcije o demokraciji, v medijih je zavladal sindrom Vesna
                     Burnik. Vsaka izjava in vsak ukrep, ki je prišel iz tabora izvirnih
                     demokratskih sil, je bil pospremljen s komentarjem zdravih sil, za katere kot
                     nekoč komunisti tudi postkomunisti niso nikoli v zadregi, saj so kadrovske
                     komisije nekoč skrbno bedele nad institucijami, ki so jih imeli za poglavitna
                     živčna vozlišča ideološkega imperija. Vse je lepo in ubrano delovalo – in bilo
                     je veselo. Slovenija je bila še naprej v stanju pomirjenosti. V dušah so se na
                     mestih, kjer je štirideset let ležal strah, odtisi še dobro poznali in povsod
                     je bila še njegova dlaka. Res, bilo je veselo. Stara nomenklatura se je milo
                     nasmihala svoji mladeži, ko je videla, kako dobro vozi. In če je nastala
                     nevarnost, je prišla pomoč od zunaj – kot da bi bila poslana. Najprej so se
                     javili krščanski demokrati, potem pa, ko je enkrat že zadišalo po pravi
                     nevarnosti, je voluntirala Slovenska ljudska stranka in s svojim prihodom
                     odprla povsem nov prostor: odprle so se možnosti za pravcato frontno politiko.
                     Kaj pa to pomeni, ve samo tisti, ki tudi ve, kako se partijskemu človeku ob tej
                     besedi orosi oko. Da, bilo je skoraj prelepo.</p>
                  <p>Potem pa je prišla lustracija. Prišla je, simbolno, že pozno v jeseni, 5.
                     novembra. In nenadoma so se začele dogajati znamenite stvari. Organizem, ki je
                     zaradi ugodnih razmer v okolju že malce zadremal, je v trenutku pokazal, kako
                     živa je vsaka njegova celica.</p>
                  <p>Najprej je počil parlament. Razpoka, ki je nastala, je tekla natanko tam, kjer
                     je vedno tekla, kadar se je parlament razdelil v bistvenih rečeh. Še več,
                     razpoka je nastala natanko tam, kjer so Slovenci razdeljeni od državljanske
                     vojne dalje. To pot se je sicer zgodila majhna nepravilnost. Pokazalo se je
                     namreč, da je SLS drugačna, kot je bila SKD, ki je, kadar je šlo zares, vselej
                     pokazala, čigava je. Slovenska ljudska stranka pa si očitno da preveč opraviti
                     z gradnjo mostov. Čisto lahko, da bi ji kdo naredil uslugo, če bi jo mimogrede
                     spomnil na neki most v Benetkah ...</p>
                  <p>Završalo je tudi prek civilne družbe. Najbolj zanimivi glasovi so prišli iz
                     liberalnih kvartirjev – pri čemer mislimo na eldeesovsko podvrsto. V nekem
                     klubu so se zbrali ljudje, izučeni v znamenitih vedah, v sociologiji, v
                     filozofiji, v pravu, v pedagogiki in bogve kje še vse. Človek bi pričakoval, da
                     bodo takšni ljudje zavarovali žrtve, pa so se ustrašili za tiste, ki so žrtve
                     proizvajali, nekateri masovno. Ali je to narobe svet? Ne, to ni narobe svet.
                     Takšen je danes svet: mračen, mračnjaški. Človek bi si želel, da bi v katerem
                     od manj razsvetljenih kotov tistega jazzovskega kluba stal moderni Ulrich von
                     Hutten. To bi namreč bila poslanica za moderni čas: Epistula obscurorum
                     virorum. Osrednje mesto v njej bi bilo mogoče dodeljeno gospodu, ki je podlegel
                     zavratnemu navdihu in izjavil, da je lustracija »vampirski ugriz prejšnjega
                     režima v vrat demokracije«. Če seveda stvari ne bi kazalo opravičiti z
                     gledanjem težkih in hudih filmov!</p>
                  <p>Morda je sedaj že čas, da se vrnemo na začetek svojega razmišljanja. Tam smo
                     začudeni obstali pred zapletenostjo snovnega sveta, še bolj pa nas je prizadela
                     slutnja, da človekovemu potovanju dol v mali svet in gor v veliki kozmos ni
                     videti konca. In čeprav je naravno, da nas molk velikih in malih prostorov
                     spravlja v nelagodnost, smo vendar videli, da je svet, ki ga ima človek za del
                     svojega izkustva in ga je ujel v svoje račune, toliko razsvetljen in trden, da
                     se v njem moremo počutiti doma.</p>
                  <p>Te misli smo na začetku navedli samo zato, da smo lahko naredili neko
                     primerjavo. Hoteli smo namreč povedati, da je poleg snovnega sveta, ki ima to v
                     sebi, da na naše napačne izjave nemudoma reagira, še svet, ki ni tako odziven,
                     ampak s svojim molkom dopušča, da o njem postavljamo zelo poljubne sodbe. Ravno
                     te sodbe pa so za človekovo življenje, pa naj ga gledamo z materialnim ali
                     duhovnim zanimanjem, edine zares pomembne. Tudi če bi rekli usodne, to ne bi
                     bilo nikakršno pretiravanje.</p>
                  <p>In sedaj smo pri poglavitnem opažanju, ki nas je navedlo na to razmišljanje. V
                     ta naš slovenski svet prihajajo dan za dnem, teden za tednom, mesec za mesecem
                     besedila, ki ne kažejo niti najmanjšega rešpekta do sveta, ki ga prikazujejo,
                     opisujejo, komentirajo in tolmačijo. Ko bi imeli do sveta spoštovanje, ki mu
                     gre, bi se devetkrat vprašali, kakšen v resnici je – ali je zares in v resnici
                     tak, kakršnega nameravajo naslednji trenutek postaviti pred oči svojih
                     bralcev.</p>
                  <p>Če kako dobo obvladuje kultura, potem se to kaže predvsem v tem, da ni mogoče
                     reči karkoli. Nekaterih stvari nikakor ni mogoče izreči. Kultura, ki obstaja v
                     glavah vseh ljudi ali v glavah večine ljudi, ne dovoljuje, da bi se nekatere
                     stvari sploh spočele, če pa se že spočnejo, se ve vnaprej in od vsega začetka,
                     da zunaj v kulturnem prostoru zanje ni mesta. V današnjem svetu pa je očitno
                     mogoče reči dobesedno karkoli. Kje je vzrok, da je tako?</p>
                  <p>Za vsem stoji izguba resničnosti. Resničnosti, razen tiste, ki se boleče
                     odzove, če zadenemo vanjo, namreč ni. Resničnost ni več nekaj najdenega,
                     resničnost je sedaj nekaj narejenega, izrežiranega, postavljenega. To je del
                     evropskega miselnega razvoja, tega pa nas je naučila tudi ideologija, ki je
                     stala za komunizmom. Pol stoletja smo bili sredi postavljenega, umetnega sveta.
                     Videli smo, da nekaterih stvari ni, čeprav ni bilo nobenega dvoma, da so, in da
                     nekatere stvari so, čeprav smo dobro vedeli, da jih ni. In takšna je človeška
                     narava, da so ljudje polagoma začeli pripisovati večjo resničnost prividnemu,
                     deklariranemu in postavljenemu svetu kot pa svetu, ki je izpričan v živem
                     izkustvu. To je bil dodaten sunek v smeri izgube resničnosti.</p>
                  <p>In na resničnosti, ki ne obstaja kot resničnost, je mogoče narediti karkoli,
                     mar ne? Miselni razvrat, ki danes vlada – nikakor nismo prepričani, da je
                     »vlada« prava beseda – v velikem delu časniškega pisanja, pa tudi v širši
                     publicistiki, je dosegel taka razmerja, da se že sprašujemo, ali je v še kaki
                     drugi, civilizacijsko primerljivi državi mogoče tako pisati kot v Sloveniji.
                     Morda se bo kdo spomnil in kdaj naredil naslednji eksperiment. Dal bo prevesti
                     katega od bolj »avtorskih« člankov v osrednjem slovenskem dnevniku v
                     madžarščino, češčino, poljščino, nemščino, italijanščino in prevod poslal
                     tamkajšnjim centralnim listom z vprašanjem, ali bi v njihovem časniku tak
                     članek, s tako vsebino in v takem jeziku, če bi se seveda nanašal na njihove
                     razmere, mogel iziti. Vprašanju bo morda dodal še prošnjo, naj bodo v odgovoru
                     izredno odgovorni in natančni, ker ga ne bomo uporabili za kakšne znanstvene
                     namene, ampak za nekaj veliko bolj važnega: za to, da izvemo, kaj si smemo
                     misliti o sebi.</p>
                  <figure>
                     <graphic url="slike_z_27/z_27_04.png"/>
                     <head>Zimski spomin na Kočevski Rog <name type="author">Mirko
                        Kambič</name></head>
                  </figure>
                  <p>Poizkus bi koga morda zresnil. Naj ilustriram. V družbi prijateljev je učitelj
                     matematike pripovedoval naslednjo zgodbo. Nekoč je neki gimnazijki, ki je po
                     njegovem mnenju zelo nespodobno sedela v klopi, rekel, naj ne sedi kot ... Ne
                     bomo dokončali primere, a šlo je za zelo miroljubno domačo žival, o kateri smo
                     se v osnovni šoli učili, da nam »daje« mleko in še nekatere druge reči. Vsem je
                     lahko jasno, da zgodbe ne pripovedujemo zato, ker bi se nam zdelo primerno, da
                     se učitelj v takem jeziku pogovarja z učenci, ampak zaradi nečesa drugega.
                     Stvar se je pozneje razvijala takole. Naslednji dan so starši pridrveli nad
                     ravnatelja, vsi skupaj pa potem nad učitelja. Učitelj je v stiski predlagal
                     eksperiment: učenka naj se usede natanko tako, kakor je sedela v trenutku, ko
                     je učitelj naredil omenjeno opazko, potem pa si bodo prizor skupaj ogledali in
                     videli, če je bila učiteljeva prispodoba točna in je bil zato do nje vsaj
                     deloma upravičen. Zaradi večje objektivnosti, je predlagal, lahko pošljejo
                     fotografijo v kak mladinski list in vprašajo širšo mlado javnost. Starši z
                     ravnateljem so ostali na hodniku, učitelj pa je z učenci – vsi vemo, kako
                     pikolovsko natančni znajo biti sošolci – vzpostavil natanko tako stanje, kot je
                     bilo v času, ko je bila izrečena usodna oznaka. Ko so starši vstopili, so že na
                     pragu videli, da je njihova stvar izgubljena in odšli.</p>
                  <p>Ko je novi ljubljanski nadškof dr Rode prihajal v Ljubljano, je Reinhard Olt,
                     slovenski dopisnik Frankturter Allgemeine Zeitung, napisal v uvodniku takole:
                     »Rode se je drugič vrnil v domovino. Njegovi verniki upajo, da bo v kratkem
                     prejel kardinalski škrlat. Upajo tudi, da bo pripomogel k ureditvi odnosov med
                     Cerkvijo in državo. Molijo za njegove politične sogovornike, da ne bi odklonili
                     roke, ki jo novi škof ponuja za spravo v narodu.«</p>
                  <p>Ko je novi škof prišel, je res ponudil roko za spravo, a je pri tem naredil
                     »napako«: izrekel je nekaj stavkov v normalnem jeziku. Ni namreč vedel, ni
                     mogel vedeti – čeprav so mu povedali – tega ni mogel razumeti – da ljudje v teh
                     krajih niso več navajeni na normalni jezik. Morda je poznal Majcnovo pesem Jaz
                     pa pojdem na to goro iz leta 1962, v kateri se Mojzes opravičuje:</p>
                  <p>Jaz bi že, a ljudstvo to,</p>
                  <p>glej, ta narod izraelski</p>
                  <p>vse pozabil ...... toliko</p>
                  <p>da še govori hebrejski.</p>
                  <p>Morda jo je poznal, pa ji ni verjel.</p>
                  <p>Prišel je torej novi nadškof, spregovoril po slovensko, a ga mnogi niso več
                     prav dobro razumeli. Predvsem pa so dobesedno pobesneli tisti, ki so novorek
                     ustoličili za normalni jezik pokomunistične družbe in v njem videli kulturno in
                     politično jamstvo njenega trajanja. Če bo dežela spregovorila v normalnem
                     jeziku, so se bali, bo to trajanje ogroženo. Videli so, v svojem izostrenem
                     instinktu za oblast so videli, da čudaškosti pokomunistične družbe nobena stvar
                     bolj ne razkriva kot normalni jezik. Levičarski pokomunistični idiom ni kaka
                     zbirka neologizmov, ampak zoženje jezika v ozko ideološko grlo, ki prepušča le
                     še eno interpretacijo sveta in zgodovine. Normalni človeški jezik pa je
                     instrument svobode: besede so semantično odprte za totaliteto izkustva. Samo
                     pred ozadjem te totalitete je legitimno izrekati stavke o konkretnih rečeh.</p>
                  <p>Dne 24. novembra lani je bila na pokopališču v Vojni vasi odkrita in
                     blagoslovljena črnomaljska farna spominska plošča. Na njej je bilo 53 imen
                     prebivalcev tega kraja, ki so izgubili življenje v revoluciji in državljanski
                     vojni. S tem je bilo po petdesetih letih vsakemu od njih znova podeljeno
                     dostojanstvo osebe: priznanje dejstva, da so nekoč sploh bili, in pravico do
                     javnega spomina z vsem, kar so človeško in zgodovinsko bili. Polovica tistih,
                     ki so bili napisani na plošči, je bilo vojakov domobranske vojske in so bili
                     zvečine – osemindvajset – pomorjeni v pozni pomladi in zgodnjem poletju leta
                     1945. Razmeroma dosti je bilo takih, ki nikoli niso nosili nobene uniforme –
                     triindvajset – in večinoma – osemnajst – so padli kot žrtve komunističnega
                     terorja v letih 1942 in 1943. Kot brezimna skupina je bila ljudem z imeni na
                     plošči pridružena tudi skupina štiriinšestdeset Romov iz Kanižarice pri
                     Črnomlju, ki so jih komunisti poleti 1942 pokončali v kočevski vasi
                     Zagradec.</p>
                  <p>Po enem letu plošča na pokopališču v Vojni vasi še stoji, a je oskrunjena. V
                     noči od 30. na 31. oktober jo je neznano število neznanih storilcev zaminiralo
                     in poškodovalo. Poškodba znamenj, ki nosijo imena mrtvih, ni nikoli samo
                     maerialna, ampak vedno prizadene tudi duha posameznikov in skupnosti. Človeško
                     izprevrženost dejanja v Vojni vasi moremo razumeti šele tako, da se zavemo, da
                     sta od triinpetdesetih ljudi, ki so na plošči, v boju padla samo dva, vsi drugi
                     pa so bili na bolj ali manj grozovit način pomorjeni. Enemu nasilju je sledilo
                     drugo. Ubiti jih ponovno ni bilo več mogoče, mogoče pa je bilo oskruniti njihov
                     spomin. Pred nami je zazijalo vprašanje: Kako se je to moglo zgoditi?</p>
                  <p>Ali je bilo to dejanje načrtovano ali ni bilo načrtovano, ali je bilo
                     nasvetovano ali ni bilo nasvetovano, ali je bilo zaukazano ali ni bilo
                     zaukazano, o tem bo mogoče nekoč vedela kaj povedati policija. To ni naša
                     stvar. Tudi ni naša stvar, iskati odgovor na vprašanje, komu v tem trenutku
                     koristi ponovna in povečana doza strahu. Nikakor pa si ne moremo dovoliti, da
                     bi stvar šla mimo nas, ne da bi opozorili na prostor, v katerem se je dejanje v
                     Vojni vasi moglo zgoditi: na kulturni in politični prostor, ki je to dejanje
                     zavedno ali nezavedno pripravljal.</p>
                  <p>Dan pred napadom na spominsko ploščo v Vojni vasi je v sobotni prilogi dela
                     izšel članek novinarja Borisa Ježa, v katerem ta govori tudi o »domobrancih in
                     drugih kolaborantih vseh vrst, ki se sedaj ne le sprehajajo po Čopovi in lahko
                     sleherniku pogledajo v oči, ampak si postavljajo tudi spomenike«. Reči o
                     domobrancih, ki sedaj že pol stoletja ležijo pobiti po znanih in neznanih
                     breznih, da se lahko sprehajajo po Čopovi, je nekaj, pred čimer jezik onemoglo
                     obstane. Karkoli bi ob tem rekli, ne bi doseglo neokusnega norčevanja, ki stoji
                     za tem stavkom. Ali je žaljiv? Ali je pokvarjen? Tu, čutimo, je še nekaj
                     drugega. Dogajajo se torej stvari, ki jih jezik ne more več registrirati. A
                     važnejše kot to je za naše razmišljanje nekaj drugega. Ježev stavek implicitno
                     pomeni poziv na pogrom: na neke ljudi in na znamenja, na katerih stojijo
                     zapisana njihova imena. Seveda Jež ne poziva neposredno na ubijanje in rušenje,
                     toda vsi, ki govorimo slovensko, vemo, kaj njegove besede pomenijo: da je
                     absurdno, da se neki ljudje pojavljajo v javnosti, in da je absurdno, da se
                     postavljajo neka znamenja. S tem je ustvarjen prostor, v katerem so možne
                     različne realizacije.</p>
                  <p>Novinarju Ježu bi naredili krivico, če bi v njegovem pisanju hoteli videti
                     neposredno vzročno zvezo med njegovim pisanjem in dogodkom v Vojni vasi. Čisto
                     lahko, da tisti, ki so udarili po črnomaljski plošči, navedenega besedila sploh
                     niso brali. Toda Ježevo pisanje je samo majhen drobec, ki v družbi sto in sto
                     drugih ustvarja neko klimo. V tej klimi je možno vse, tudi stvari, ki jih
                     njihovi avtorji niso predvideli. Njihova odgovornost je zato še večja. Ploščo
                     je nazadnje mogoče popraviti. Kaj pa če se bo nenadoma pojavil kak Smerdjakov
                     in naredil kaj takega, česar ne bo mogoče popraviti?</p>
                  <p>V članku, iz katerega smo navedli citirani stavek, avtor na kratko opravi tudi
                     s slovensko zgodovino in v ključnih točkah »obračuna« s pojmovanjem, ki naj bi
                     ga o teh točkah imela »Cerkev in domobranci«. Ko se po tolikšnem naporu končno
                     upehan ustavi, naredi zaključek, ki ga imamo, po tem, kar smo pravkar prebrali,
                     za gol v njegova lastna vrata. Pravi namreč: »Zgodovinsko dogajanje in
                     zgodovino v celoti je torej možno obračati kakorkoli, celo glede na trenutne
                     politične potrebe ...« Seveda je jasno, da je Jež s tem stavkom hotel obremeniti
                     svoje nasprotnike. Napaka, ki jo je naredil, je bila ta, da niti pomislil ni,
                     da lahko velja tudi zanj. Ni bil dovzeten, kot smo že enkrat v tem razmišljanju
                     rekli, za semantično odprtost jezika. Ko bi bil, bi v trenutku postal jezik
                     tista skala, o kateri smo govorili na začetku. Potem bi bralci Dela imeli
                     priložnost brati kaj drugega.</p>
               </div>
            </div>
         </div>
         <div type="div1">
            <head>Kako se je začelo</head>
            <div type="div2">
               <head>Poljanska dolina ob Kolpi – med nakovalom okupatorja in komunističnim
                  kladivom</head>
               <docAuthor>Janko Maček</docAuthor>
               <div type="div3">
                  <head>Nekaj besed za uvod</head>
                  <p>V Črnomlju je od 22. do 25. februarja 1949 potekal proces proti sedmim
                     obtožencem, ki naj bi v Poljanski dolini ob Kolpi med vojno zagrešili hude
                     zločine. Slovenski poročevalec in drugi tedanji časopisi so obširno poročali,
                     kako je »ljudstvo Bele krajine te ljudi obtoževalo že med okupacijo, še bolj pa
                     po osvoboditvi, vendar so se znali tako spretno prikrivati, da jim dolgo niso
                     mogli dokazati njihove krivde.« Zlasti veliko so vedeli povedati o medvojnem
                     starotrškem župniku Alfonzu Jarcu in kaplanu Viljemu Savelliju, ki ju je
                     obtožnica najbolj bremenila. Javni tožilec je v zaključnem govoru poudarjal,
                     kako »je prav ta proces potrdil dejstvo, da se je pretežni del slovenske
                     duhovščine s škofom Rožmanom na čelu na pobudo Vatikana boril proti lastnemu
                     narodu, rušil enotnost jugoslovanskih narodov in šel brezobzirno preko neštetih
                     žrtev, ki jih je povzročil lastnemu ljudstvu.« Oba duhovnika in Pavel Cvetko in
                     Marija Šmalcelj iz Laz pri Starem trgu so bili »zaradi vojnih zločinov,
                     vohunstva in izdajalstva« obsojeni na smrt, drugi pa na »odvzem svobode s
                     prisilnim delom.« (Slovenski poročevalec, 26. februarja 1949, str. 3) </p>
                  <p>Bralec bo gotovo takoj pomislil, kakšno zvezo ima poročilo o črnomaljskem
                     procesu z rubriko Kako se je začelo in z neposrednim naslovom tega sestavka,
                     toda z malo truda bo sprevidel, da so dogodki leta 1942 in 1949 med seboj
                     povezani, ker se je požar revolucije spomladi leta dvainštiridesetega začel in
                     tudi devetinštiridesetega še ni ugasnil. Nehote se nam zbudi zanimanje, kakšna
                     drama se je tedaj odvijala v Beli krajini in v Poljanski dolini ob Kolpi in kdo
                     so bili nosilci glavnih vlog. Ali ni bila usodna razprava v Črnomlju le eno od
                     dejanj te drame?</p>
                  <p>Zanimivo in več kot potrebno bi se bilo poglobiti v podrobnosti črnomaljskega
                     procesa, toda namen tega sestavka je spregovoriti o dogodkih, ki so se zgodili
                     že prej. Ne moti nas, če kdo misli, da je proces v Črnomlju postavil piko na i
                     vsem opisom dogodkov medvojnega časa v Poljanski dolini in da o njih ne kaže še
                     naprej razpravljati. Dogodki, ki so bili na procesu zamolčani ali pa prikazani
                     drugače, kot so se v resnici zgodili, se zaradi tega niso spremenili.
                     Sprehodimo se torej mirno in z odprtimi očmi skozi tisti čas, ko so bili
                     Poljanci postavljeni pred hude preizkušnje in težke odločitve.</p>
                  <p>Stari trg ob Kolpi je od Črnomlja oddaljen 18 km, od Kočevja pa 30 km. Ko na
                     poti iz Kočevja pri Livoldu zapustimo glavno cesto Kočevje-Brod, se pred nami
                     odpre Mozeljsko polje. Dokaj dobra cesta nas vodi mimo Mozlja proti Rajndolu in
                     Knežji Lipi.Tu in tam vidimo ob cesti vrtačaste travnike, ki se nekako
                     sramežljivo stiskajo med gozdovi. Na severni strani se začenja Kočevski Rog.
                     Tik pred Knežjo Lipo zapazimo smerokaz za Spodnji Log. Od tu do Spodnjega Loga
                     je 3 km. Spodnjeloška dolina se vleče še naprej proti jugu do Kolpe, na vzhodu
                     pa prehaja v Spodnjeloško goro, onkraj katere leži Poljanska dolina. Naša cesta
                     se pri Brezovici razcepi na dva kraka: južni krak vijuga skozi Poljansko dolino
                     in naprej v Črnomelj, severni pa proti Koprivniku ali mimo Miklarjev v
                     Črnomelj. </p>
                  <p>V Poljanski dolini je več vasi in zaselkov, glavna sta pa Stari trg in
                     Predgrad. Področje Starega trga in tudi Spodnjega Loga je pred osemsto leti
                     spadalo pod Črnomelj. V Starem trgu je bila že zgodaj ustanovljena prafara. V
                     fevdalni dobi se je kraj imenoval Poljane in je imel tržne pravice. Sedanja
                     farna cerkev v Starem trgu je iz osemnajstega stoletja. Stoji na najvišji točki
                     pomola na koncu vasi in dominira nad dolino Kolpe. Pred drugo svetovno vojno je
                     bil v Starem trgu sedež občine, sedaj pa spadajo pod občino Črnomelj. Čeprav so
                     bile Poljane trg, so tedanji zemljiški gospodje postavili svoj grad v
                     Predgradu. V času turških vpadov je bil okrog tega gradu velik obrambni tabor
                     in so se vanj zatekali ljudje iz širše okolice. Svoj vrh je Predgrad menda
                     dosegel okrog leta 1850, ko je imel več kot 700 prebivalcev. Ni čudno, če je
                     poskušal tekmovati s Starim trgom. </p>
                  <figure>
                     <graphic url="slike_z_27/z_27_05.png"/>
                     <head>Nedeljsko popoldne na kmetiji v bližini Starega trga – V ozadju Poljanska
                        gora <name type="author"/></head>
                  </figure>
                  <p>Konec devetnajstega stoletja in pred prvo svetovno vojno so mnogi Belokranjci
                     in Poljanci odhajali za zaslužkom v tuji svet, največ v Ameriko. Odhajali so
                     predvsem mlajši fantje, pa tudi poročeni možje, ki so na zadolženih domačijah
                     pustili žene in otroke. Poleg skromnega denarja, ki so ga potem ti izseljenci
                     pošiljali ali prinašali domov, so iz širokega sveta prihajali tudi novi nazori,
                     ki navadno niso bili naklonjeni tradicionalnemu življenju teh krajev. Kaj pa
                     kočevski Nemci? V poljanskih vaseh so bile potaknjene le posamezne kočevarske
                     družine, medtem ko sta bili fari Spodnji log in Nemška Loka pretežno
                     kočevarski. Ker je središče Kočevarjev bilo v Kočevju, je bila s tem določena
                     tudi meja med belokranjskim in kočevskim okrožjem. </p>
               </div>
               <div type="div3">
                  <head>Novi župnik in novi časi</head>
                  <p>Državnozborske volitve leta 1935 so razgibale tudi prebivalce Poljanske doline,
                     saj je na listi Slovenske ljudske stranke kandidiral njihov rojak dr. Juraj
                     Koce, ki je živel v Ljubljani, kjer je bil tajnik Zbornice za trgovino, obrt in
                     industrijo. Dr. Koce je bil rojen leta 1902 v družini posestnika in trgovca v
                     Starem trgu ob Kolpi. Po dokončanem študiju prava se je zaposlil v Ljubljani.
                     Kljub precej močni opoziciji – v Beli krajini je veliko pristašev imela Mačkova
                     kmečka stranka – je bil dr. Koce izvoljen in postal je poslanec parlamenta v
                     Beogradu. Opozicija je bila ponekod v Beli krajini tako zelo gotova zmage, da
                     ni mogla verjeti v poštenost volilnih rezultatov, ki niso bili njej v prid.
                     Prišlo je do javnih protestov. Posebno glasen je bil tak protest v Dragatušu.
                     Posredovali so orožniki in med prerivanjem ustrelili nekega kmeta. Ta dogodek
                     je odmeval po bližnji in daljni okolici.</p>
                  <p>Aprila 1937 je v Starem trgu umrl župnik Zupančič, ki je že nekaj časa bolehal.
                     Kaplan v Starem trgu je bil tedaj Martin Radoš, ki pa ni bil pripravljen
                     prevzeti župnije. Raje je odšel za župnika v Spodnji Log. Službo župnika v
                     Starem trgu je tako šele oktobra tisto leto prevzel Alfonz Jarc. Rojen je bil
                     leta 1904 v kmečki družini v Ajdovcu na Dolenjskem. Zelo skromno novo mašo je
                     imel 30. junija 1928 na Brezjah. Preden je prišel v Stari trg ob Kolpi, je bil
                     kaplan na Mirni in na Raki in župni upravitelj v Kočevskih Poljanah ter na Sv.
                     Planini. Kmalu po njegovem prihodu se je v Starem trgu zaradi dotrajanosti pod
                     snegom zrušila streha župnijskega gospodarskega poslopja. Novi župnik je bil
                     prisiljen takoj spomladi začeti z obnovo. Za začetek del so mu nekaj denarja
                     posodili na škofiji. Ko je za silo uredil hlev, se je lotil še župnišča. Bilo
                     je veliko dela in stroškov, zato se je za pomoč obrnil tudi na farane. Nekateri
                     so mu baje to nadlegovanje tako zamerili, da ob procesu niso bili pripravljeni
                     spregovoriti zanj dobre besede.</p>
                  <p>Župnik Jarc se je seveda zavedal, da je njegova glavna naloga graditi duhovno
                     zgradbo v srcih faranov. V življenjepisu, ki ga je napisala njegova sestra
                     Marija in je leta 1987 izšel v Argentini, beremo, kako se je trudil za
                     poglobitev verskega življenja v fari. K maši in zakramentom je vztrajno vabil
                     tudi moške in navkljub mišljenju, ki je bilo tedaj v Starem trgu močno
                     prisotno, da je cerkev le za otroke in ženske, dosegel lepe uspehe. Ni mu bilo
                     všeč, da so moški med mašo postavali pred cerkvijo in se pogovarjali, tisti
                     maloštevilni, ki so vendarle šli v cerkev so se pa »bogaboječe« stiskali pod
                     korom. Ženske so zato v cerkvi zasedle tudi moške klopi. Ko je neko nedeljo ob
                     desetih v Starem trgu maševal sosednji duhovnik, je župnik kmalu po začetku
                     maše prišel pred cerkev, prebral tam stoječim berilo in evangelij in jih
                     povabil v cerkev k pridigi. Skoraj vsi so ga ubogali. Naslednjo nedeljo je s
                     prižnice opozoril, da so klopi na desni strani cerkve namenjene moškim, in
                     zapretil, da prihodnjo nedeljo ne bo pridigal, če bodo v teh klopeh še sedele
                     ženske. Seveda ženske njegovega opozorila niso vzele zares in so naslednjo
                     nedeljo spet napolnile klopi tudi na desni strani. Ko je župnik prišel na
                     prižnico, se je obrnil proti moškim klopem in mirno rekel: »Ali niste
                     poslušale? Dokler ne greste iz klopi, ne bom začel!« Ženske so se tedaj usule
                     iz klopi in jih prepustile moškim. Potem je bilo veliko razburjenje. Posebna
                     delegacija žensk je prišla v župnišče grozit, da ne bodo več hodile v cerkev.
                     Župnik jih je na kratko zavrnil: »Kakor hočete!« Kmalu nato je dal narediti
                     dodatne klopi in so tudi tiste ženske lahko sedele. </p>
                  <p>Tako je novi župnik večkrat poskrbel za popestritev vsakdana svojih faranov. Pa
                     tudi sicer se je v tistem času vedno nekaj dogajalo. Govorilo se je o
                     nevarnosti nacizma in vojne in o nič manjši nevarnosti komunizma. Nekateri so k
                     temu pripominjali, da komunizem ni tako strašen, kot ga prikazujejo klerikalci,
                     ki se boje za svoje ugodnosti. Čeprav so ti problemi navidez bili še
                     odmaknjeni, so bili ljudje večkrat vznemirjeni.</p>
                  <p>Proti pričakovanju se je vojna leta 1941 hitro končala, oziroma je sploh ni
                     bilo. V Starem trgu se je v začetku maja naselila močna italijanska posadka in
                     potem tu vztrajala do kapitulacije Italije. V prvem letu okupacije je Stari trg
                     dobil kaplana. Mnogi duhovniki, ki so jih Nemci pregnali z Gorenjske in
                     Štajerske, so se namreč zatekli v Ljubljansko pokrajino in škof Rožman jih je
                     skušal razdeliti po župnijah. Župniku Jarcu je tedaj pisal: »Dobili boste
                     kaplana. Sporočite kakšnega gospoda želite!« Župnik je odgovoril, da ima glede
                     kaplana dve želji: da bi bil organist in pevec in da ne bi bil preveč izbirčen
                     pri hrani. Škof Rožman je nato v Stari trg poslal organista, pevca in
                     skladatelja Savellija.</p>
                  <p>Viljem Savelli je bil rojen leta 1916. Njegov oče je bil Primorec, mati pa
                     Štajerka. Po novi maši leta 1940 je bil nastavljen za kaplana na Ptuju. Takoj
                     po okupaciji so ga Nemci zaprli in izselili v Srbijo, od koder se je kmalu
                     rešil v Ljubljano. V starotrški fari se je Savelli vneto oprijel
                     dušnopastirskega dela. Z bogatimi glasbenimi talenti in znanjem je posrečeno
                     dopolnjeval župnika Jarca, ki ni bil pevec. V Starem trgu so tedaj imeli močan
                     pevski zbor, ki je z lahkoto izvajal tudi zahtevnejše skladbe. Ko je bil po
                     kapitulaciji Italije v Predgradu nastanjen partizanski garnizon, pri katerem je
                     bil organiziran tudi pevski zbor, so starotrški cerkveni pevci in partizani
                     nekajkrat skupaj nastopili pri cerkveni slovesnosti. Gotovo se to ni zgodilo
                     brez sodelovanja kaplana Savellija. </p>
                  <p>Na sodnem procesu leta 1949 so se potrudili, da bi starotrška duhovnika,
                     cerkvene pevce in Marijino družbo prikazali kot izdajalce ali pa vsaj kot bedne
                     zapeljance. Kaj se je zgodilo, da je množica ljudi, ki je spremljala
                     črnomaljsko sojenje, vsemu verjela in bila nad sojenjem celo navdušena? Od kod
                     in kdaj je v ljudi prišlo tako mišljenje?</p>
               </div>
               <div type="div3">
                  <head>Leto 1942 v Poljanski dolini ob Kolpi</head>
                  <p>Božični prazniki leta 1941 se v krajih ob Kolpi niso veliko razlikovali od
                     praznikov v predvojnem času. V Starem trgu so ljudi ogrele lepe božične pesmi,
                     saj so se pevci pod vodstvom kaplana Savellija za praznike dobro pripravili.
                     Kljub temu pa je bilo na ljudeh čutiti zaskrbljenost. Javna skrivnost je bila,
                     da se pod navideznim mirom nekaj pripravlja. Ta in oni je ob pogledu na
                     italijanske vojake namignil, da se bo spomladi marsikaj spremenilo. Nekateri so
                     imeli pomisleke, zakaj o spremembah največ vedo posamezniki, ki pred vojno niso
                     bili ravno na dobrem glasu. Starejši kmet, ki je bil po prvi svetovni vojni v
                     ruskem ujetništvu in doživel oktobrsko revolucijo, je v zimskem času rad obujal
                     spomine in večkrat pripomnil, da je revolucija hujša kot vojna. Mlajši
                     poslušalci so se čudili, zakaj mož tako modruje, saj je v Sloveniji bila
                     okupacija in ne revolucija. Bili so pripravljeni nekaj narediti, da bi
                     Italijani odšli iz dežele. </p>
                  <p>Nekateri Starotržani so morda vedeli, da njihov predvojni poslanec dr. Koce ni
                     zadovoljen z obnašanjem Slovenske ljudske stranke, čeprav je bil izvoljen na
                     njeni listi. Pridružil se je ilegalni liberalni organizaciji Stara pravda, ki
                     jo je maja 1941 ustanovil Belokranjec dr. Črtomir Nagode. Po nalogu Stare
                     pravde je dr. Koce oktobra 1941 prvič potoval v Švico in od tam poslal v London
                     nekaj njenih predlogov. V Ljubljano se je vrnil še ravno pravi čas, da je lahko
                     od blizu spremljal spor med Nagodetom in Kidričem, ki je nastal predvsem zaradi
                     odnosa do generala Mihajloviča. Kardelj je tedaj glede tega takole pisal v
                     Slovenijo: »Vi se morate odločno držati načela, ki smo ga poudarili v našem
                     zadnjem pismu: na ozemlju Slovenije ne sme biti drugih oboroženih čet razen
                     partizanskih, ki so brezpogojno poslušne poveljem Glavnega poveljstva
                     partizanskih čet v Sloveniji. Likvidirajte, če je treba z orožjem, vsak drug
                     poskus.« Slovenski poročevalec je začel ostro napadati Staro pravdo in januarja
                     1942 so jo izključili iz Osvobodilne fronte. Dr. Koce se je leta 1942 ponovno
                     odpravil v Švico, da bi kot predstavnik Stare pravde stopil v stik z zavezniki
                     in jim sporočil predloge, kako naj bi v Jugoslaviji preprečili državljansko
                     vojno.</p>
                  <figure>
                     <graphic url="slike_z_27/z_27_06.png"/>
                     <head>Leto 1933 – Dr Jure Koce govori na zborovanju v Crnomlju <name
                           type="author"/></head>
                  </figure>
                  <p>Ko je leta 1942 nastopila pomlad, je tudi v ljudeh nastal nenavaden nemir.
                     Italijani v Starem trgu so se začeli utrjevati, kot da se pripravljajo na pravo
                     vojno. Ker jim je za gradnjo bunkerjev primanjkovalo kamenja, so podrli
                     kapelice križevega pota pri Deskovi vasi. V Spodnjem Logu so karabinjerji
                     nekega lepega dne v začetku maja nenadoma pospravili svoje stvari in odšli
                     proti Kočevju. Že naslednji dan so prišli trije partizani in povedali, da je
                     Spodnji Log osvobojen. 20. maja 1942 je predsednik odbora OF iz Mozlja pisal
                     političnemu komisarju 2. bataljona notranjskega odreda. Najprej ga je obvestil,
                     da je občinski odbor OF, ki je bil postavljen že 26. februarja 1942, prevzel
                     politično upravo-oblast za občino Mozelj, in nato nadaljuje: »Po odloku
                     okrožnega odbora OF je tukajšnji odbor organiziral tudi odbor OF v občini Stari
                     trg, srez Črnomelj, čeprav ta občina spada v delokrog okrožnega odbora za srez
                     Črnomelj. Organizacija tega odbora je izvršena zato, ker v rajonu občine Stari
                     trg vrše akcije patrole vašega bataljona.« (Arhiv INZ 712/I.) </p>
                  <p>Taka patrola, ki jo je verjetno vodil »komandant Johan,« se je 18. maja
                     dopoldne pojavila v Predgradu, pred nosom starotrške italijanske posadke.
                     Iskali so kočevskega Nemca Valentina Kumpa, ki je z ženo in tremi otroki živel
                     v skromni hišici na robu vasi. Kot zidar je hodil delat po celi okolici. Tudi
                     tisto dopoldne ga partizani niso našli doma. Ko se je nekaj ur po odhodu
                     partizanov vrnil, mu je žena takoj povedala, kdo ga je iskal. Zelo se je
                     prestrašil in takoj odhitel v Stari trg. </p>
                  <p>Proti večeru je v Predgrad prišla italijanska patrola. Vaščani so vedeli, da se
                     Italijani lahko znesejo zaradi partizanskega obiska vasi, zato so se zatekli v
                     svoje domove, le Peter Rauh, njegov sin Peter in sosed Lojze Fortun so pred
                     Rauhovo hišo nalagali na voz živež in druge potrebščine, da bi jih odpeljali na
                     varno. Takoj so jih prijeli. Potem so v sadovnjaku našli še Marka Kralja, očeta
                     šestih otrok, ki se je v strahu pred Italijani nameraval izmuzniti iz vasi. Vse
                     štiri so odpeljali v Stari trg in jih naslednje jutro postrelili pri Deskovi
                     vasi. Ta dogodek je močno odjeknil po celi okolici. Šest Kraljevih otrok je
                     ostalo brez staršev, kajti mati je umrla malo prej zaradi jetike. Zanje se je
                     zavzel župnik Jarc in pomagal, kolikor je mogel.</p>
                  <p>Od tedaj so v Predgradu živeli v stalnem strahu. Vedeli so, da se Italijani nad
                     njimi ob vsakem času lahko znesejo zaradi zadev, na katere sami ne morejo
                     vplivati. Strah jih je bilo tudi pred partizani, posebno pred »komandantom
                     Johanom«, ki se je včasih pojavil v vasi. Kmet, ki je še pozimi rad
                     pripovedoval zgodbe o Rusiji, je utihnil. Le med najboljšimi znanci je še upal
                     povedati svoje mišljenje: »To je zelo podobno dogodkom, ki sem jih doživel v
                     Rusiji. To je revolucija. Rdeča zvezda nam bo prinesla gorje.« 1. junija 1942
                     so kočevski in belokranjski partizani napadli Stari trg. Italijane je rešila
                     pomoč iz Črnomlja in iz Vinice. Po tistem napadu so bili še bolj razdraženi in
                     so se znašali nad prebivalstvom v okolici. Stari trg so obdali z bodečo žico in
                     niti Predgrajci nekaj časa niso smeli v vas. Brez posebnega razloga so
                     Italijani večkrat začeli streljati na Predgrad in druge bližnje vasi. </p>
                  <p>V strahu pred obstreljevanjem so Predgrajci nekajkrat bežali iz vasi. Največji
                     tak beg je menda bil ravno na binkoštno nedeljo, 24. maja. Tedaj so nekateri
                     bežali skozi gozd prav v Spodnji Log. Spodnjeloški župnik Martin Radoš piše v
                     svojih spominih, da je tedaj imel v župnišču kar trinajst beguncev iz
                     Predgrada. Vračali so se čez nekaj dni, ko se je ozračje nekoliko umirilo.
                     Ljudje so tudi pri teh begih bili med dvema ognjema: Italijani so zahtevali,
                     naj se zaprejo v hiše in čakajo, partizani so pa grozili s kaznijo tistim, ki
                     bi ostali doma. Ob nekem povratku vaščanov po takem begu je prišla v vas
                     italijanska patrola in karabinjer je dopovedoval starejši ženi, da so bili
                     »stupidi« (neumni), ker so bežali, toda žena ga je brez pomišljanja zavrnila:
                     Tudi ti bi bil »stupid«, če bi ti grozili »sparare« (s streljanjem). V juniju
                     1942 so Italijani bombardirali tudi Spodnji Log in več drugih vasi, ljudje iz
                     Predgrada so pa potem ostajali doma. </p>
                  <p>10. junija 1942 je italijanska granata v Predgradu ubila brata Jožeta in Ivana
                     Mežnar. Njun oče je bil bivši orožnik, ki je po upokojitvi ostal z družino v
                     Predgradu. Njihov dom je bil na gornjem koncu vasi. Fanta sta iz spodnjega
                     konca vasi šla proti domu, ko so Italijani iz Starega trga začeli streljati.
                     Zadelo ju je in obležala sta na cesti, krivdo za njuno smrt so pa kasneje
                     naprtili župniku in kaplanu. Pravijo, da bi Jože in Ivan skoraj gotovo bila pri
                     domobrancih, če ju tedaj ne bi zadelo. No, tudi za to bi verjetno bila kriva
                     župnik in kaplan.</p>
                  <p>Poglejmo zakaj so se ljudje bali tudi partizanov. 7. julija 1942 je Okrožni
                     odbor OF za osvobojeno kočevsko ozemlje pisal odboru OF v Stari trg: »Od
                     privatne strani smo obveščeni, da je v vašem rajonu pred kratkim bilo
                     justificiranih več oseb moškega in ženskega spola. Po nalogu izvršnega odbora
                     OF nam takoj pošljite poročilo o tem.« Sekretar rajonskega odbora je sestavil
                     zahtevani seznam in ga poslal okrožnemu odboru. Navedel je sledeče
                     justificirance: </p>
                  <p>Bare Katarina, roj. 1873, vdova, Kot 1, + 22. 6. 1942</p>
                  <p>Fugina Rozalija, 34 let, mož v Nemčiji, Deskova vas 1, + 22. 6. 1942</p>
                  <p>Fugina Marija, 50 let, Deskova vas 1, + 22. 6. 1942</p>
                  <p>Gregorič Marija, 45 let, mož v Kanadi, Stari trg 2, + 25. 6. 1942</p>
                  <p>Gregorič Peter, 17 let, Stari trg 2, + 25. 6. 1942</p>
                  <p>Jonke Jože, roj. 1907, poročen, Predgrad 87, + 12. 6. 1942</p>
                  <p>Perc Katarina, 36 let, mož v Nemčiji, Stari trg 18, + 7. 7. 1942</p>
                  <p>Sertič Marko, poročen, Predgrad 42, + 15. 6. 1942</p>
                  <p>Štefanc Vincenc, 54 let, poročen, Kovačeva vas 4, + 28. 5. 1942</p>
                  <p>Verderber Marija, roj. 1923, samska, Dol 24, + 4. 6. 1942</p>
                  <p>Vsaj pri nekaterih navedenih še poglejmo, kako je poročevalec opisal njihovo
                     politično prepričanje in vzrok justifikacije. Pri devetinšestdesetletni vdovi
                     Katarini Bare je zapisal: »Bela garda. Grozila je ljudem, da bo izdala vse one,
                     ki se družijo s partizani. Italijanom prodajala meso, mast in jajca.« Za
                     Rozalijo in Marijo Fugina je zapisal, da sta bili »pripadnici fašizma in
                     izdajalki. Rozalija je izdajala premike partizanskih čet v Poljanski dolini in
                     imela z Italijani ljubavno razmerje.« Ljudje sedaj povedo, da sta bili Marija
                     in Rozalija revici. Italijanom sta prali perilo, da bi nekaj zaslužili. – Pri
                     Vincencu Štefancu piše, da je bil »hitlerjanec in plačanec fašizma, hodil je po
                     Poljanski dolini in spraševal za partizane in za funkcionarje OF.« Ljudje se
                     spominjajo, da je kot klepar hodil okrog za delom in da je bil precej zgovoren.
                     Ko so mu poslali poziv, naj pride v partizansko taborišče, je mislil, da ga
                     kličejo zaradi dela. Toda ni se več vrnil. Pri Katarini Perc je poročevalec kot
                     vzrok »justifikacije« napisal, da je bila »zasačena na poti med Starim trgom in
                     Črnomljem pri prenašanju privatne in uradne pošte.« Za Jožeta Jonkeja iz
                     Predgrada je navedel, da je bil bela garda in da je ukradel 60 kg pšenice, pri
                     tem pa govoril, da so jo vzeli partizani. </p>
                  <p>Ker je bil seznam zaključen s 7. julijem 1942, seveda v njem niso navedene
                     žrtve, ki so bile pomorjene po tem datumu. Med njimi naj omenimo Mihaela
                     Koceta, brata dr. Juraja Koceta. Morda starotrški sekretar zanj niti ni vedel,
                     ker Mihael tedaj ni živel v Starem trgu, ampak je bil v Ljubljani v službi pri
                     pošti. Po očetovi drugi ženi so Kocetovi imeli nekaj zemlje med Brezovico in
                     Vidmom in Mihael je tja prihajal iz Ljubljane. Verjetno ni slutil nevarnosti,
                     ko je prišel tudi tisto poletje, da bi oddal v najem travnike za košnjo. V
                     Starem trgu se ob tej priliki sploh ni oglasil, kajti odpeljali so ga takoj po
                     prihodu iz Ljubljane. Njegova sestra Katarina je v poročilu iz Starega trga
                     omenjena kot Katarina Perc, ki je »bila zasačena pri prenašanju pošte.« Bila je
                     poročena s kočevskim Nemcem. O uboju Mihaela in Katarine Koce so 1. oktobra
                     1942 pisale tudi Vesti. (Arhiv INZ 110/ B .)</p>
                  <p>V knjigi Rudija Vogriča Boj Belokranjcev najdemo marsikateri zapis o Poljanski
                     dolini in o Starem trgu, vendar bi zaman iskali poročilo o umoru desetih
                     starotrških faranov. Našo pozornost pritegne Vogričev podatek, kako so 22.
                     junija 1942 zvečer partizani in mladina kurili kresove v počastitev prve
                     obletnice vojne med Sovjetsko zvezo in Nemčijo. Ne vemo, če so tedaj tudi v
                     Poljanski dolini goreli kresovi, iz poročila starotrškega sekretarja pa vemo,
                     da so partizani 22. junija v neposredni bližini Starega trga ubili skoraj
                     sedemdesetletno kmetico in dve revni perici. Ali so morda s temi uboji hoteli
                     opozoriti na važno obletnico. Kresove bi utegnil kdo celo napačno razumeti in
                     jih zamenjati s pravim kresnim večerom, saj je do njega manjkal samo en dan. V
                     Poljanski dolini je bil namreč običaj kresovanja zelo živ in v folklori je še
                     ohranjena pesem, ki so jo peli na kresni večer ob kresu:</p>
                  <p>Kresni Ivan kres nalaga na ivanje večero.</p>
                  <p>Ajte djeve ino fanti na ivanje večero,</p>
                  <p>zapjevajte pjesmo Bogu i Ivanu kresnemu.</p>
                  <p>– Kresni Ivan ja te prosim na ivanje večero,</p>
                  <p>nosi Bogu prošnjo našo na ivanje večero.</p>
                  <p>Srečo, slogo, Bog, dodeli narodu slovenskemu,</p>
                  <p>ljubav našo vek ogrevaj, svega zla nas čuvaj ti.</p>
                  <p>Vendar leta dvainštiridesetega ta pesem ni klicala h kresovanju. Namesto kresov
                     so gorele hiše in vasi, ki so jih zažgali Italijani, da bi ljudi kaznovali
                     zaradi morebitnega sodelovanja s partizani, patrole »komandanta Johana« so pa
                     »justificirale« zgarane kmete in revne bajtarice, ker so menda nasprotovali
                     osvobodilnemu boju. Ostarela vdova, ki gotovo nikoli ni slišala za belo gardo,
                     še manj pa vedela, kaj to pomeni, je bila ubita zaradi belogardizma in
                     izdajalstva. Na neki seji Okrožnega odbora OF za kočevsko okrožje so tedaj
                     sklenili, naj »italijansko vprašanje stopi v ozadje, glavna pa naj bo borba
                     proti beli gardi, kjerkoli se pojavi.« (Arhiv INZ 712). V resnici je bila ta
                     nevarnost v Poljanski dolini zelo majhna, saj so Italijani večino moških
                     odpeljali v internacijo, sami pa postavili močno postojanko še na Vimolju,
                     komaj 5 km od Starega trga.</p>
                  <figure>
                     <graphic url="slike_z_27/z_27_07.png"/>
                     <head>Zadnja predvojna birma v Starem trgu – Kapelico vozadju so v prvih letih
                        po vojni porušili <name type="author"/></head>
                  </figure>
                  <p>O razmerah v Poljanski dolini ob koncu leta 1942 obširno govori poročilo
                     starotrškega odbora OF, namenjeno Okrožnemu odboru za kočevsko ozemlje. Povzeli
                     bomo samo nekaj točk tega poročila, ki se nam zdijo važne za razumevanje
                     tistega časa:</p>
                  <p>»Odkar so se Italijani utrdili še na Vimolju, so ljudje zelo boječi. Strah jih
                     je okupatorskega terorja. V splošnem so pa naklonjeni OF.</p>
                  <p>Bele garde v rajonu ni. Organizacija OF je v celem rajonu dobro razpredena,
                     posebno v zgornjem delu. V spodnjem delu ob Kolpi imamo samo posamezne moške
                     kot naše poverjenike in zaupnike, vendar se razmere tudi tu izboljšujejo.
                     Ljudje so med seboj večinoma nezaupljivi. </p>
                  <p>Sredinskih elementov, omahljivcev, je v rajonu precej. Vas Predgrad je skoraj
                     cela tako usmerjena, da bi dala zatočišče beli gardi, če bi se pojavila.
                     Njihovo razpoloženje do OF je zaenkrat kljub različnim našim poizkusom
                     negativno. Po drugih vaseh so taki sredinci večinoma premožnejši, jih pa ni
                     veliko.</p>
                  <p>Duhovščina se v Starem trgu kar dobro obnaša. Ko ga (verjetno župnika, opomba
                     J.M.) je nekdo nagovarjal za belo gardo, je odklonil. Ljudem je svetoval, naj
                     ne jemljejo orožja v roke. Okupatorskih oficirjev se ne boji, ampak jim v obraz
                     pove resnico, da pobijajo nedolžne ljudi in požigajo vasi. (Arhiv INZ 712/II)
                     Poročevalec je pri tem verjetno mislil na župnika Jarca, ki je po svojem
                     značaju vedno bil pokončen in neposreden. Tudi na procesu v Črnomlju se ni bal
                     povedati, da so nekatere njegove izjave pri zaslišanju bile izsiljene.</p>
               </div>
               <div type="div3">
                  <head>»Osvobojeni« Spodnji Log</head>
                  <p>V prejšnjem poglavju smo omenili, da so italijanski karabinjerji v začetku maja
                     1942 zapustili Spodnji Log. Lastna varnost jim je pač bila bolj važna kot
                     kontrola nad hrvaško mejo ob Kolpi. V vas so potem redno prihajale partizanske
                     patrole, neposredno oblast v občini je pa prevzel domači odbor OF, ki je bil
                     povezan z Okrožnim odborom OF za osvobojeno kočevsko ozemlje. O dogodkih tistih
                     mesecev v Spodnjem Logu so poročale Vesti, ohranjeno je pa tudi pričevanje
                     župnika Radoša in obširna korespondenca ter zapisniki pristojnih odborov OF. </p>
                  <p>Izvršni odbor OF je v maju 1942 izdal posebna navodila za izvajanje »odloka o
                     postavitvi narodne oblasti«. Po teh navodilih so se ravnali tudi v Spodnjem
                     Logu. Poglejmo, kaj naročajo glede postavitve terenskih odborov OF:</p>
                  <p>»Kjer še ni terenskih odborov OF, jih takoj vzpostavijo organi OF ali politični
                     komisarji partizanskih čet. Na sedežih občin prevzamejo terenski odbori od
                     prejšnjih občinskih odborov, ki s postavitvijo nove civilne oblasti prenehajo
                     obstajati, vso občinsko imovino. Od občinskih uslužbencev se sme pridržati le
                     zanesljive pristaše OF.«</p>
                  <figure>
                     <graphic url="slike_z_27/z_27_08.png"/>
                     <head>Skupina domobrancev iz Predgrada in Starega trga: od leve Peter Šterk,
                        Jože in Jure Majerle, Pavel Mihor. <name type="author"/></head>
                  </figure>
                  <p>Glede volitev narodnoosvobodilnih odborov navodilo takole naroča: »Zborovanja
                     in volitve NOO odredi pristojni terenski odbor OF in določi najsposobnejšega
                     izmed članov, da vodi organiziranje zborovanja in mu predseduje. Člani
                     terenskih odborov naj s prepričljivo agitacijo dosegajo, da bodo kandidirane in
                     izvoljene zavedne in zanesljive osebe, predvsem preizkušeni borci za
                     osvoboditev slovenskega naroda.«</p>
                  <p>Posebna točka navodil pojasnjuje razlastitveni odlok izvršnega odbora in
                     naroča, naj se takoj začne dodeljevanje razlaščene zemlje, ki je bila last
                     veleposestnikov tuje narodnosti in tistih, ki so sodelovali z okupatorjem.
                     Pravico do take zemlje naj bi imeli slovenski bajtarji in delavci, predvsem pa
                     žrtve fašističnega nasilja in družine padlih partizanov.</p>
                  <p>Iz daljše pripovedi župnika Radoša skušajmo izluščiti nekaj podatkov o tem,
                     kako so omenjena navodila izvajali v Spodnjem Logu. Župnik piše, da so
                     Italijani zapustili Spodnji Log 11. maja 1942. Dva dni kasneje so v vas prišli
                     prvi partizani. 14. maja je pismonoša še prinesel pošto, potem pa nič več.
                     Župniku so že pri prvem razgovoru prepovedali pridigati. Posebej so ga
                     opozorili, naj se z ljudmi ne pogovarja o politiki. Takoj so mu zaplenili vso
                     živino – tri krave, tri ovce in dva prašiča – in mu jo prepustili v oskrbo,
                     prepovedali pa odtujitev. Povedali so mu, da zanj veljajo isti predpisi kot za
                     vse druge občane: Obvezno delo, plačevanje davka in omejitev gibanja. Za vsako
                     pot iz vasi, daljšo kot 3 km, mora imeti dovolilnico, ki jo bo dobil pri
                     tajniku terenskega odbora, učitelju Zupancu. Če ne bo spoštoval vseh teh
                     navodil, ga bodo kot belogardista takoj »likvidirali.« Ni bilo dvoma, da to
                     niso samo grožnje.</p>
                  <p>Tako se je župnik pridno udeleževal skupnega dela – okopavanja, pletve, košnje
                     in spravljanja sena – po urniku, ki ga je določil terenski odbor. V Spodnjem
                     Logu so se namreč odločili za kolektivno obdelovanje kočevske zemlje in ne za
                     dodeljevanje posameznim interesentom. Poleg udeležbe pri skupnem delu je moral
                     župnik vsak teden oddati tudi svoj delež v živilih, nekakšen davek. </p>
                  <p>V začetku so župnika pozivali na vsak miting, ki so ga priredili v vasi. Kmalu
                     po »osvoboditvi« so na enem teh mitingov volili narodnoosvobodilni odbor.
                     Govorili so, da so volitve svobodne, toda kdor je pogledal »komandanta Johana«
                     in njegovo strojnico, je hitro izgubil občutek svobode. Prebrali so vnaprej
                     določeno listo kandidatov in rekli: »Kdor je proti, naj dvigne roko!« Nihče ni
                     bil proti in kandidati so bili soglasno izvoljeni. </p>
                  <p>V dobrih dveh mesecih »poznanstva« je komandir Johan župniku nekajkrat grozil s
                     smrtjo, 21. julija je pa župnik dobil sporočilo, da si lahko reši življenje le
                     tako, da na dan znak sam zažge župnišče in cerkev, nato pa z vozom, ki ga bo že
                     prej pripravil, odpelje v gozd ves živež in obleko. Na hitro se je odločil, da
                     tega ne bo naredil. Pod pretvezo, da gre v Vrt v mlin, je odšel h Kolpi in na
                     hrvaško stran v Goršete. Uspelo mu je, čeprav je ob Kolpi že bila straža.
                     (Taboriščni arhiv priča, 1. zvezek, dokument 11. str. 239)</p>
                  <p>Ko sta se župnik in njegova gospodinja umaknila čez Kolpo, sta v župnišču
                     ostali samo dve ženski: 82 letna Magdalena Kapš, ki je zaradi bolezni že nekaj
                     let bila priklenjena na posteljo, in njena hči Magdalena, poročena Verderber.
                     Župnik ju je sprejel v župnišče potem, ko so »osvoboditelji« na njunem revnem
                     domu razbili vsa okna in vrata. 26. julija pozno zvečer so ju odvlekli iz vasi
                     in umorili. V zapisniku 1. seje NOO v Spodnjem Logu, ki je bila 17. junija
                     1942, najdemo sledeči podatek: »Glede izgona Kočevarjev s terena tukajšnjega
                     odbora se ugotovi, da živita v vasi Spodnji Log dve Kočevarki, vendar odbor
                     nima ničesar obtožujočega proti imenovanima, zato se nihče ne javi s predlogom,
                     naj bi se katera od teh dveh Kočevark izgnala iz Spodnjega Loga.«</p>
                  <p>Tajnik NOO Spodnji Log je 28. julija takole pisal nadrejenemu odboru OF v
                     Prerigel: »26. julija sta bili v Spodnjem Logu justificirani kočevski Nemki
                     Verderber Magdalena in njena 82 letna mati. Imenovani sta bili oskrbnici
                     župnišča za imetje župnika Radoša Martina, ki je pred nekaj dnevi izginil in se
                     baje v Goršetih v Hrvatski predal Italijanom. Kdo je imenovani dve osebi
                     justificiral, mi ni znano. Zakopani sta komaj 200 m od vasi, na kraju, kjer
                     zakopavajo konje. Justificirani sta bili zaradi domneve, da bi mogli po
                     zaplembi inventarja v župnišču oditi v Stari trg in zadevo sporočiti
                     Italijanom. Na vprašanje komandanta Johana: »Ali obstoji sumnja, da bi
                     Verderber Magdalena šla v Stari trg in zatožila Italijanom, da smo zaplenili
                     imovino v župnišču«, sem odgovoril: »To je mogoče, vendar prosim, da ne silite,
                     naj NOO pristane na justifikacijo. Ti pa stori, kar smatraš za pravilno.«</p>
                  <p>Izgleda, da je sekretar okrožnega odbora poiskal iz Spodnjega Loga še dodatne
                     informacije o tem uboju, preden se je 3. avgusta uradno obrnil na političnega
                     komisarja 1. bataljona kočevskega odreda in na poverjenika za sodstvo. Svojemu
                     dopisu je dal naslov »Poročilo o justifikaciji stare osebe v Spodnjem Logu.«
                     Brez olepševanja pove, da je justifikacijo izvršil poveljnik udarne čete 1.
                     bataljona kočevskega odreda. Meni, da bi se justifikacijo 35 letne Magdalene
                     Verderber pri ljudeh morda še dalo nekako opravičiti, toda popolnoma nemogoče
                     je to pri njeni materi, ki je bila stara 82 let in je bila zadnjih šest let
                     priklenjena na bolniško posteljo. »Ljudje ne morejo razumeti, kaj je ta stara
                     žena zakrivila, da se je z njo tako ravnalo.« Okrožni odbor torej protestira
                     zaradi takega ravnanja vojaških poveljnikov, ki meče temno senco na celo
                     organizacijo OF. (Arhiv INZ 712/II.)</p>
                  <p>Ali je k temu potreben komentar? Ni nam težko razumeti, zakaj so se ljudje bali
                     »komandanta Johana« in njegovih patrol, zakaj je bil zaskrbljen celo okrožni
                     sekretar. Ne moremo se pa znebiti občutka, da je poveljnik udarne čete vendarle
                     delal po načrtu, ki je bil odobren od zgoraj. Zdi se, da je tudi učitelj
                     Zupanc, tajnik NOO v Spodnjem Logu, to vedel. Prav njegova zgodba nam razkrije
                     nekatera razmerja tistega soparnega poletja. Zupanc je od začetka neposredno
                     sodeloval z novo oblastjo v Spodnjem Logu, jo v nekem smislu vodil, bil pa tudi
                     v sporu s sodelavci. Kako in zakaj? 2. julija 1942 je učitelj poslal okrožnemu
                     odboru daljšo pisno izjavo, s katero je pojasnil svoja stališča: »Preveč se
                     poudarja, da smo vsi enaki. Enakost v sposobnosti posameznikov ni in ne bo
                     dosežena. Meni se hoče pozitivnega dela. Predvsem želim delovati za cilje OF z
                     ljudmi, ki so značajni in pošteni, ki uživajo ugled, ki znajo svoj in drugih
                     ugled tudi varovati. Protestiram, da me žali človek, ki je na seji v Spodnjem
                     Logu vpričo vseh odbornikov kritiziral odlok o ukinitvi kočevskega pogovornega
                     jezika in je sam imel otroke vpisane v nemški razred, ki je napačno informiral
                     partizane, da niso ostrigli hčerke njegovega prijatelja, čeprav je hodila z
                     Italijani. Protestiram, da me žali član odbora, ki je po italijanskem
                     bombardiranju govoril, naj kar bombardirajo, saj njemu ne bodo nič zrušili. On
                     nima svojega posestva, pri drugih vaščanih pa so za posestva delale in trpele
                     cele generacije. Kako more zavednega Slovenca tožiti človek, v čigar družini se
                     še sedaj govori kočevarsko, njegova hčerka se pa druži z Italijani?« </p>
                  <p>Okrožni odbor je v odgovoru ovrgel učiteljeve pritožbe. Med drugim je zapisal
                     tudi tole: »M.C. je bil za organizacijo OF do sedaj koristen. Znano je, da so
                     italijanski vojaki imeli neke zveze z njegovo hčerko, toda takih slučajev je
                     mnogo in odbor je mišljenja, da samo to ne more biti vzrok za izključitev C. iz
                     dela v OF.« Zgodba se je končala tako, da sta prav dva moža od treh, proti
                     katerim je učitelj protestiral, prinesla sporočilo, da je razrešen tajniških
                     poslov pri NOO Spodnji Log in mu odvzela arhiv, katerega je kot tajnik imel v
                     šoli. </p>
                  <p>V Spodnjem Logu so tedaj dobili tudi posebno pisno pojasnilo glede pooblastil
                     narodnoosvobodilnega odbora: Vsi odbori OF so politični organi in imajo pravico
                     in dolžnost nadzora in kontrole nad delom narodnoosvobodilnega odbora. Rajonski
                     odbor OF je NOO v svojem rajonu v vsem nadrejen. Odbori OF niso voljeni, ampak
                     jih postavlja višji politični organ. Tako terenskega odbora OF v Spodnjem Logu
                     ne volijo vaščani, ampak ga postavlja in razrešuje rajonski odbor OF. – Tudi to
                     navodilo je bilo namenjeno predvsem učitelju Zupancu, ker se je skliceval, da
                     so ga za tajnika NOO izvolili ljudje na zboru. (Arhiv INZ 712) Zadnjo besedo je
                     pač povsod imela komunistična partija in brez nje se nič bistvenega ni zgodilo. </p>
                  <p>Župnik Radoš je bežal iz Spodnjega Loga, ker ni mogel izpolniti ukaza, naj
                     zažge cerkev in župnišče. Ko so med ofenzivo prišli Italijani, jim požiga nihče
                     ni mogel preprečiti. Večina domačij je pogorela, ljudi so pa odpeljali v
                     internacijo. Le redki so se že prej umaknili v Kočevje. Med temi je bil tudi
                     kmet Anton Makše, ki je v začetku bil celo odbornik NOO v Spodnjem Logu, med
                     njimi sta bili Marija Strle in Berta Lakner. Ker jih je vleklo domov, so se
                     kasneje vrnili v Spodnji Log. 5. decembra 1942 so partizani vse tri odpeljali
                     in rajonski odbor OF Mozelj jih je obsodil na smrt. </p>
               </div>
               <div type="div3">
                  <head>Ustanovitev vaške straže v Predgradu in razmere po kapitulaciji
                     Italije</head>
                  <p>Starotrški sekretar OF v poročilu ob koncu leta 1942 zatrjuje, da na njegovem
                     področju ni bele garde. Lahko si mislimo, da je bil seznanjen z nedavnimi
                     dogodki v Beli krajini in v Spodnjem Logu, lahko si mislimo, da je poznal
                     okrožnico izvršnega odbora OF in glavnega poveljstva: »Spričo angloameriške
                     akcije v Afriki se je položaj tudi pri nas temeljito spremenil. Danes nam je
                     dana vsa možnost politično in vojaško likvidirati belo gardo, razširiti bazo OF
                     s sredinskimi elementi, izvesti novo mobilizacijo in očistiti obsežne predele
                     Slovenije od okupatorjev in belogardistov. Defenzivno nastrojenje pri
                     posameznih aktivistih in posamezne pojave strahu pred belo gardo je treba
                     izkoreniniti. Belo gardo je treba potisniti v defenzivo.«</p>
                  <p>Križniški pater Lojze Žabkar za to okrožnico gotovo ni vedel, ko je tiste dni v
                     Črnomlju pisal svoj dnevnik: 8. novembra. Zahvalna. Senzacija – ameriške čete
                     so se izkrcale v Alžiru, Maroku in Tunisu.</p>
                  <p>– 13. novembra. Danes dopoldne so prišle v Črnomelj »Vaške straže« ali »Legija
                     smrti« ali kot jih ljudstvo imenuje – bela garda. So v vseh mogočih uniformah,
                     močni, zastavni fantje. Ljudstvo jih gleda in se jim čudi. – 28. novembra.
                     Napad na postojanko legionarjev na Suhorju. Likvidirali so jo, okoli sto fantov
                     mrtvih. Borili so se od sedmih zvečer do sedmih zjutraj. Vaščani so jih izdali.
                     Poročnik jim je dejal: Rešite se, kot veste in znate. Zbežali so iz župnišča po
                     njivah proti Metliki. Sta komandant Iztok in pater Klement ujeta ali sta padla?
                     – 3. decembra. Naš kaplan Norbert Klement je bil na Suhorju ujet in baje tudi
                     mučen in umorjen na zverinski način. Tudi komandant Iztok je umorjen. Slekli so
                     ju oba, ju navezali na vrv in ju naga peljali na Radatoviče in ju tam umorili.
                     (Lojze Žabkar, Izpovedi, str. 59 – 63) </p>
                  <p>Kako so novice o teh dogodkih sprejeli ljudje v Poljanski dolini? Ko je odlezel
                     sneg, so po vaseh okrog Starega trga kljub bližini Italijanov spet imeli
                     mitinge: v Zagozdecu, v Nemški Loki, v Radencih; pripravljali so se tudi v
                     Predgradu, pred nosom Italijanov. 27. aprila 1943 so partizani v Predgradu,
                     požgali Auerspergov grad in še drugo poslopje, kateremu so domačini rekli
                     kasarna. S tem naj bi preprečili ustanovitev vaške straže v Predgradu.</p>
                  <p>O ustanovitvi vaške straže v Predgradu in o pripravah na to ustanovitev imamo
                     le skromne podatke. Do ugotovitev Frančka Sajeta v Belogardizmu moramo biti
                     zelo kritični že zato, ker temeljijo izključno na črnomaljskem procesu. Ni
                     dvoma, da je bil ta proces pripravljen po naročilu in da so bila temu primerno
                     oblikovana tudi zaslišanja in izpovedi obtožencev. Dejstvo je, da so bili
                     prebivalci Predgrada v izredno težkem položaju, saj so jih Italijani iz Starega
                     trga stalno kontrolirali, partizani so pa kljub temu redno prihajali v vas. Kot
                     smo že omenili, so si zahteve enih in drugih nasprotovale. Ubogati enega je
                     pomenilo zameriti se drugemu. Ko so partizani spomladi leta 1943 pri nekaterih
                     hišah v Predgradu pobrali skoraj ves živež, so Italijani grozili s kaznijo, češ
                     da prostovoljno pomagajo partizanom. </p>
                  <p>Sredi maja 1943 se je v Predgradu naselila manjša italijanska posadka. Z njo je
                     prišel tudi Slovenec Pavle Cvetko, ki je bil, milo rečeno, zelo čudna in
                     zagonetna osebnost. K vaški straži je pristopilo kakih deset mladih fantov,
                     vodil pa jih je štiridesetletni Ivan Smuk iz Predgrada. Odbor OF iz Starega
                     trga je 24. maja 1943 takole poročal svojim nadrejenim: »Po najnovejših
                     podatkih je bilo v Predgradu v Bega mobiliziranih le osem ljudi. Je pa to sama
                     mladina in s svojim nastopom zbuja le posmeh. Kolovodja teh osmih je Ivan Smuk
                     ali Žuti po domače. Poizkusili bomo vse, da dobimo stik s to grupo in jo povsem
                     lokaliziramo. Po ostalih vaseh do sedaj še niso poizkušali z organizacijo
                     Bege.« (Arhiv INZ 712/II) V poročilu so poimensko našteti tisti, ki so vstopili
                     v vaško stražo in tudi nekateri, ki so vstop odklonili; torej lahko zaključimo,
                     da je imela Organizacija natančen pregled nad obnašanjem vsakega posameznika.
                     Število članov vaške straže se v treh mesecih do kapitulacije Italije ni
                     bistveno spremenilo. </p>
                  <p>Po odhodu Italijanov je oblast v Starem trgu in v Predgradu prevzel odbor OF.
                     Poljanska dolina je pripadla belokranjskemu vojnemu področju in v Starem trgu
                     se je nastanila komanda mesta z manjšo vojaško posadko. Predgrajska vaška
                     straža se je razšla: poveljnik Smuk in še nekatri so se poskrili, drugi pa so
                     preprosto odšli domov. Domačim skrivačem se je pridružil tudi Pavle Cvetko. </p>
                  <p>22. oktobra 1943 je od Vrbovskega na Hrvaškem prišla močna nemška enota,
                     prekoračila blizu Starega trga Kolpo in vdrla v Poljansko dolino. Čeprav se je
                     za nemško ofenzivo vedelo, prodora na tem kraju nihče ni pričakoval. Kar
                     spotoma so Nemci v Lazah in v Dolu pobrali devet moških in jih postrelili.
                     Nekateri od njih so res sodelovali s partizani. Kako so jih Nemci našli, zakaj
                     so pobrali prav nje? Na črnomaljskem procesu so dokazovali, da so jih izdali
                     župnik, kaplan, gostilničarka iz Laz in Pavle Cvetko; domačini se spominjajo,
                     da je nekaj dni pred prihodom Nemcev prišel s hrvaške strani človek, ki se je
                     izdajal za zaupnika OF. Nekateri od devetih nemških žrtev so se z njim
                     pogovarjali, saj so se počutili svobodne in varne. Vendar ni bilo tako.
                     Nenadoma se je iz nepredvidene smeri pojavila nevarnost in na umik pred njo
                     niso mogli niti pomisliti. </p>
                  <p>Ko se je nemški val oddaljil proti Rogu, se je v Stari trg vrnila komanda
                     mesta. Prvi skrivači so odšli v Kočevje, pa so se kmalu pojavili drugi.
                     Skrivali so se pred mobilizacijo, kajti zvedeli so, koliko novincev – njihovih
                     vrstnikov – je padlo v bojih, v katere so jih porinili naravnost iz domačega
                     zapečka, čeprav še puške niso znali prijeti v roke in je pred njimi bil dobro
                     izvežban in opremljen nasprotnik. Pater Žabkar v Črnomlju je 3. januarja 1944 v
                     svoj dnevnik takole zapisal: »Peljem se v Stari trg, pozdravim župnika g.
                     Alfonza Jarca in kaplana Vilija Savellija. Čaša vina, čaj, potica, klepet.
                     Prišel nov komandant, da bo »naredil red v Starem trgu, kjer so čudne razmere.
                     Polno dezerterjev je in fantje nočejo k partizanom.« (L. Žabkar, Izpovedi, str.
                     109.) 15. januarja se je odpravila v Kočevje skupina desetih fantov, ki so se
                     naveličali negotovosti in skrivanja v domačem kraju. Odšli so čez »mejo« na
                     »neosvobojeno« ozemlje. Domači potem zanje do konca vojne in še dlje niso nič
                     zvedeli, saj pošta z one strani ni prihajala, drugih zvez pa tudi ni bilo. </p>
                  <p>Zdi se, da novi komandant ni »naredil reda« v Starem trgu, kajti 25. junija
                     1944 je skozi gozdove odpotovalo proti Kočevju enaindvajset fantov iz
                     Predgrada, Starega trga in drugih vasi. Najmlajši med njimi še ni bil star
                     sedemnajst let, večina se jih je skrivala več kot štiri mesece. Ko so dobili
                     poziv, se niso šli javit v Črnomelj, ampak so izginili. Domači so na različna
                     spraševanja ponavljali, da ne vedo zanje, odkar so se šli javit. Vsi skrivači
                     seveda niso imeli sreče in so jih odkrili ter odpeljali. Potem ko se je v
                     Predgradu nastanil partizanski garnizon, je bilo v vasi stalno nekaj vojaštva
                     in razne pomožne enote ter obveščevalci, zato je bilo skrivanje nemogoče. Sicer
                     pa je do tedaj večina moških določene starosti že odšla na eno ali na drugo
                     stran. Tisti, ki so odšli v Kočevje, so bili potem v raznih domobranskih enotah
                     in so morda kdaj naleteli na partizanske enote, kjer so bili njihovi sorodniki
                     in sovaščani, ki so tedaj stopili na drugo stran. Ko je ob takem srečanju
                     prišlo do spopada, je ta in oni padel v boju; ob koncu vojne so eni postali
                     zmagovalci in so se vrnili na svoje domove, druge pa so imeli za poražence in
                     njihova usoda je bila silno kruta.</p>
               </div>
               <div type="div3">
                  <head>Epilog medvojnih dogodkov v Poljanski dolini</head>
                  <p>Sprehodili smo se po Poljanski dolini ob Kolpi in razmišljali o dogodkih
                     medvojnega časa, o katerih je tekla beseda tudi na procesu v Črnomlju leta
                     1949. Podoba nekaterih teh dogodkov je v naših očeh bistveno drugačna od tiste,
                     ki so jo prikazovali v črnomaljski sodni dvorani. Pol stoletja so ljudje to
                     drugačno podobo hranili v svojem spominu, pol stoletja je čakala v arhivskih
                     mapah. Prav pričevanje orumenelih arhivskih listov je za to podobo pomembno,
                     saj so jih neposredno po dogodkih pisali ljudje s te ali z one strani, ki so
                     bili vanje vpleteni.</p>
                  <p>Župnik Alfonz Jarc in kaplan Viljem Savelli sta celo vojno in še nekaj časa po
                     njej ostala v Starem trgu, skrbela za župnijo, se udeleževala duhovniških
                     konferenc v Črnomlju in nekako shajala z novo oblastjo. Konec leta 1946 sta oba
                     odšla iz Starega trga in v drugih župnijah nadaljevala duhovniško službo. </p>
                  <p>Župnika Jarca so pregovorili, da je prevzel župnijo Dragatuš, kjer so spomladi
                     leta 1944 Nemci z bombardiranjem porušili cerkev, poškodovano je bilo pa tudi
                     župnišče. Obnova je bila zelo težka, toda Jarc naj bi to zmogel, saj je bil
                     znan kot dober gospodar in gradbenik. Ko je v Starem trgu popravljal župnišče
                     in gospodarsko poslopje in farane priganjal k sodelovanju, nekateri niso videli
                     njegove delavnosti, ampak so se jezili in govorili: »Naj kar dela, saj dela
                     zase.« Ob odhodu v Dragatuš je baje rekel, da gre tja tudi zato, da bodo
                     sprevideli, da v Starem trgu ni delal za sebe. Kljub mnogim težavam je v dveh
                     letih obnovil župnišče in se že nameraval lotiti gradnje cerkve, toda januarja
                     1949 so ga zaprli in dober mesec kasneje že obsodili na smrt. Morda je prav
                     njegova zagnanost za obnovo cerkve v Dragatušu pripomogla k tej obsodbi. Po
                     daljšem poizvedovanju so župnikovi sestri povedali, da je bila sodba izvršena
                     10. avgusta 1949, za grob pa sestra ni zvedela. Baje so župnika Jarca več let
                     kasneje videli v Gotenici. Tudi o nekaterih drugih se je govorilo, da so po
                     uradni smrti še delali nekje na zaprtem območju. Seveda teh domnev nihče ni
                     dokazal, pa tudi zanikal ali ovrgel jih ni nihče. </p>
                  <figure>
                     <graphic url="slike_z_27/z_27_08.png"/>
                     <head>Miklarčev hlev v Starem trgu – Partizani so ga ob napadu 1. junija 1942
                        požgali <name type="author"/></head>
                  </figure>
                  <p>Viljem Savelli je leta 1946 odšel v Koprivnik in postal upravitelj takratnih
                     župnij Koprivnik, Nemška Loka in Spodnji Log. Pri opravljanju te službe se je
                     vozil s kolesom po slabih cestah in skozi samotne gozdove iz Koprivnika do
                     Kočevja in do Spodnjega Loga. Ko se je nekoč tako peljal v Spodnji Log, se je
                     na poti pred njim pojavil volk. Duhovnik se je nekaj metrov pred zverino
                     ustavil, stopil s kolesa in začel zvončkljati z zvoncem na kolesu. Volk ga je
                     nekaj časa gledal, nato se pa prav počasi umaknil s ceste. Včasih se je Savelli
                     spotoma oglasil pri znancih in prijateljih v Poljanski dolini. Ko je pri neki
                     hiši potožil, da ga večkrat obišče ozna, mu je mati svetovala: »Zakaj čakate?
                     Bežite, dokler še morete!« On je pa odgovoril: »Zakaj bi bežal, saj nikomur
                     nisem nič naredil.« Toda novembra 1948 so ga prijeli in zaprli. Na črnomaljskem
                     procesu je bil obsojen na smrt in obsodba je baje bila izvršena 10. avgusta
                     1949. Tudi za njegov grob se ni izvedelo. Še isto leto so požgali cerkev v
                     Koprivniku, leta 1951 so pa minirali mogočno cerkev Žalostne Matere Božje v
                     Nemški Loki, kamor so tudi Poljanci radi romali. Po procesu in sodbi so
                     Savellija pripeljali v Koprivnik, da je izročil župnijo svojemu nasledniku.
                     Tedanji župnijski upravitelj v Kočevju Anton Golob, ki se je ob tej priliki
                     srečal z obsojencem, se spominja, da je bil nenavadno zdelan in žalosten.</p>
                  <figure>
                     <graphic url="slike_z_27/z_27_09.png"/>
                     <head>Ko v Poljanski dolini še niso brneli traktorji <name type="author"
                        /></head>
                  </figure>
                  <p>Prav takega ima Savellija v spominu tudi Predgrajčanka, ki so jo hkrati z dvema
                     moškima in še tremi starejšimi ženami zaprli v začetku februarja 1949. Razprava
                     proti tem obtožencem je bila 3. maja 1949 pred okrožnim sodiščem v Novem mestu.
                     V preiskovalnem postopku so nekatere od njih soočili s kaplanom Savellijem. V
                     razsodbi je za omenjeno Predgrajčanko rečeno, da je kriva, ker »je v času
                     italijanske okupacije leta 1942 v Starem trgu pomagala vodji belogardistične
                     obveščevalne službe kaplanu Savelliju Viljemu in župniku Jarcu Alfonzu pri
                     zbiranju obveščevalnih poročil ter pod krinko članstva Marijine družbe in
                     cerkvene pevke opazovala kretanje partizanskih edinic, zbirala podatke o
                     pristaših NOG in o tem najmanj desetkrat sporočila kaplanu Savelliju, ki je
                     prejeta poročila sproti dajal vsakokratnemu komandantu italijanske postojanke v
                     Starem trgu, kar je imelo za posledico represalije v Poljanski dolini. –
                     Sodišče obtoženki verjame, da za škodljivost svojih informacij od začetka ni
                     vedela, ker ji Savelli verjetno ni povedal, zakaj to rabi in ker je bila tedaj
                     še mladoletna, stara manj kot šestnajst let; vendar je kasneje morala vedeti,
                     kakšen pomen in kakšne posledice imajo njene informacije. Savelli je izpovedal,
                     da mu je obtoženka dajala informacije o pristaših NOG, katere je on nato dal na
                     razpolago Italijanom. Krivda obtoženke je s tem zadostno dokazana.« In kako se
                     ta žena, ki je bila tedaj zaradi tako dokazane krivde obsojena na štiri leta
                     zapora, tega danes spominja? Kot cerkvena pevka je hodila k pevskim vajam,
                     udeleževala se je shodov Marijine družbe, posebej se pa s kaplanom nikoli ni
                     pogovarjala, zato mu ni mogla dati nobenih informacij. Tako je na zaslišanjih
                     tudi povedala, oni pa so njene izjave obrnili po svoje.</p>
                  <p>Tak je torej epilog starotrških medvojnih dogodkov. Kaj pa skrivači, ki so
                     odšli iz Poljanske doline 15. januarja in 25. junija 1944 in tudi ob drugih
                     datumih? Le redki so se po vojni vrnili, drugi pa so izginili in o njih se ni
                     niti govorilo. Najraje bi jih za vedno izbrisali iz spomina. Toda kako bi mati
                     pozabila na svoje otroke, kako bi dekle pozabilo svojega izvoljenca in kako bi
                     sestra mogla kar tako pozabiti svoje brate?</p>
                  <p>Tudi dr. Koce, o katerem smo govorili v začetku naše zgodbe, ni pozabil svojih
                     bratov in sester, svojega rojstnega kraja. Od leta 1943 do 1945, ko je
                     Poljanska dolina že spadala pod partizansko Belo krajino, je bil v Švici in v
                     Angliji. Kot vemo, ni odobraval oboroženega protikomunističnega odpora v
                     domovini. Leta 1945 se je vrnil v Slovenijo in se skušal vključiti v njeno
                     »novo stvarnost«, toda še isto leto je preko Karavank ilegalno odšel v Avstrijo
                     in kasneje v Avstralijo. Šele po prvih svobodnih volitvah je spet obiskal
                     domovino. Ko je bil leta 1992 ponovno doma, je 12. avgusta umrl zaradi kapi in
                     našel zadnji dom na pokopališču pri starotrški cerkvi. </p>
                  <p>Pred kratkim so na robu Starega trga, ob križišču, kjer se od ceste proti
                     Črnomlju odcepi cesta, ki nad Kolpo pelje proti Sinjemu Vrhu in Vinici,
                     postavili križ. Na tistem kraju je nekoč že stalo to sveto znamenje, toda v
                     opoju brezbožne svobode so ga zadnje leto vojne ali takoj po vojni razbili in
                     odstranili. To je bil začetek »uradnega« rušenja križev, kapelic in cerkva v
                     Poljanski dolini in na Kočevskem, kapelice križevega pota v Starem trgu so pa
                     Italijani porušili že prej. Marsikoga je tisto rušenje bolelo in ga je obsojal,
                     toda časi so bili taki, da so o tem le malo govorili in po petdesetih letih se
                     le redki domačini še spominjajo križa ob razpotju pri Starem trgu. Ko se je
                     sedaj tam pojavilo novo znamenje, so nekateri takoj protestirali, češ zakaj
                     posiljujete s tem nedotaknjeno naravo, zakaj uvajate novotarije. Bila je
                     potrebna razlaga, kakšna je bila nekoč ta narava in kdo jo je spremenil.</p>
                  <p>Tak je torej naš zgodovinski spomin! Ali naj zato dovolimo, da laž postane
                     resnica? Ali naj dovolimo, da po krivici obsojeni in brez sodbe pomorjeni
                     ostanejo za vedno krivi? Ali je sovraštvo in krivica, če trdimo, da pobijanje
                     nedolžnih ni moglo biti osvobodilni boj. Morda bi dobili kak odgovor na ta
                     vprašanja, če bi se ustavili pri novem križu pod Starim trgom in si vzeli nekaj
                     časa za razmislek! </p>
               </div>
            </div>
         </div>
         <div type="div1">
            <head>Povojne učiteljske zgodbe</head>
            <div type="div2">
               <head>Učitelj Vinko Guna</head>
               <docAuthor>Justin Stanovnik</docAuthor>
               <div type="div3" subtype="intro">
                  <p>Tomaž More: Vidim, da nosiš službeno verižico. Ali si jo lahko ogledam? Rdeči
                     zmaj. Kaj pa pomeni?</p>
                  <p>Sodnik: Sir Richard je postal javni tožilec za Wales.</p>
                  <p>Tomaž More: Za Wales? Čuj, Richard, za ves svet ne bi smel človek dati svoje
                     duše. Ampak za Wales!</p>
                  <docAuthor>Robert Bolt, Človek za vse čase</docAuthor>
               </div>
               <div type="div3" subtype="intro">
                  <p>Videl sem hlapce na konjih,</p>
                  <p>knezi pa so pešačili</p>
                  <docAuthor>Stanko Majcen, Psalm</docAuthor>
               </div>
               <div type="div3">
                  <p>Čisto mogoče je, da imajo prav tisti, ki pravijo, da je človeški jezik bolj
                     pripraven za opisovanje slabega kot dobrega. Če je to res, potem je tu takoj
                     vprašanje, zakaj. Mogoče je tako, ker je slabo, bolj zanimivo. Ko pravimo
                     slabo, mislimo seveda na ves razpon nezadostnosti, ki spremlja človekov
                     obstanek, od banalnih pomanjkljivosti na površini do temnih prepadov, ki se
                     skrivajo v globinah duše; od vsakodnevnih negotovosti do stisk in dvomov glede
                     zadnjih vprašanj človekovega obstanka; to, da neznatna in nedolžna dejanja
                     postanejo vzrok velike krivde, in spoznanje, da je sreča samo trenutek, ki,
                     komaj se pojavi, že tudi izgine ali pa spremeni svojo podobo tako zelo, da je
                     ne spoznamo več. Življenje, tako zajeto, dobi podobo drame, ki živi, kakor
                     vemo, od vznemirljivosti in napetosti. Mogoče je tudi tako, da je slabo – v
                     pomenu, ki smo mu ga dali – človeku bližje, bolj domače in bolj znano, nekaj, s
                     čimer se srečujemo dobesedno na vsak korak in na način, ki ne mine brez boleče
                     vpletenosti. Neko težo bi lahko imela tudi misel, da vidimo slabo ravno v tem,
                     da neki celoti nekaj manjka, da je okrušena, razpokana, razjedena ali celo
                     razpadajoča, kar omogoča, da se ima naša misel česa oprijeti in kam naseliti.
                     Naj bo že kakorkoli, naj smo že zadeli pravo ali ne, naša izkušnja je, da nam
                     gre opisovanje slabega bolje od rok kot opisovanje dobrega. Poglavitno je
                     mogoče pri vsem to, da smo pripovedovanju o slabem – o nečem, kar je nepopolno
                     – prej pripravljeni verjeti kot pripovedovanju o dobrem. Poučene od temeljne
                     izkušnje o svetu nas pripoved o dobrem nikoli ne pusti čisto brez vsake sence
                     dvoma. To pa je ravno dokaz, da je dobrega v čistih oblikah razmeroma malo, pa
                     naj ob tem mislimo na stvari ali na ljudi.</p>
                  <figure>
                     <graphic url="slike_z_27/z_27_10.png"/>
                     <head>Učitelj Vinko Guna – Slika iz osebnega uciteljskega lista <name
                           type="author"/></head>
                  </figure>
                  <p>In vendar smo se v tem spisu namenili, da bomo govorili o nekem življenju, za
                     katero potem, ko smo se z njim seznanili, ne moremo reči nič drugega kot to, da
                     je bilo dobro. Govorili bomo o človeku, ki nam zanj, ko izvemo, kaj je govoril,
                     kaj je delal, kako se je odločal, ostane samo to, da si pravimo, da je to bil
                     dober človek. Čutimo, da moramo, kljub glasovom, ki se ob tem oglašajo, na tem
                     vztrajati. Slutimo namreč, da bi bil ta svet še bolj ubožen, če ne bi nečemu,
                     kar je bilo dobro – v izrednem smislu dobro – priznali visokega mesta, ki mu
                     gre.</p>
                  <p>Človek, ki ga bomo skušali predstaviti, je bil učitelj Vinko Guna. Navadnost in
                     nenavadnost sta se v njem tako prepletali, da je marsikdo že takrat, pozneje pa
                     še veliko bolj, zamenjal eno z drugim. Bil je učitelj, učil je večidel na tako
                     skromnih ustanovah, kot so podeželske dvorazredne šole, napisal ni nobene
                     knjige, nikoli ni javno govoril, bil je poročen in je imel sedem otrok, kar je
                     bilo tudi za tisti čas veliko, a spet ne nekaj zelo izrednega. Te stvari so
                     bile na njem torej navadne. To navadnost je živel v celoti in ni nikoli
                     pomislil, da bi iz nje izstopil. Morda tudi zato, ker je bil obenem tako
                     nenavaden, da je mislil, da lahko to, kar je imel za bistveno, uresniči tudi –
                     ali mogoče celo samo – v skromnem okolju, v katero je bil postavljen.</p>
                  <p>In tu smo sedaj pri tem, o čemer bi pravzaprav morali govoriti: o njegovi
                     nenavadnosti. Kadar smo pri tem, da moramo kaj izrednega na kratko označiti,
                     nam nikoli ni lahko. Ko pa o učitelju Guni malo več izvemo, tako da z nekaj
                     pravice pravimo, da ga že nekoliko poznamo, se nam ta težava razveže in se z
                     olajšanjem zavemo: njegova nenavadnost je bila v tem, da je bil bistven človek.
                     S tem smo želeli povedati dvoje: da je vedel, kaj človeka postavlja in ohranja
                     kot človeka, in da je z isto intenzivnostjo, dokončnostjo in brezpogojnostjo
                     vedel, da se od tega ne sme ločiti. V njem se je vse tako ujelo in uskladilo,
                     da je mogel živeti samo kot bistven človek.</p>
                  <p>Skladnost zunanjosti in notranjosti pri njem ni izhajala iz kakega načela, ki
                     bi se mu pokoraval, ali iz kake naloge, ki bi si jo bil postavil, ali iz kake
                     vrline, ki bi jo hotel uresničevati v imenu kakega zunanjega etičnega kodeksa.
                     Bila je sicer vse to; ni bila dosežena brez boja in vedel je za ceno, ki jo
                     mora zanjo plačevati, a je hkrati vedel, da ne more drugače. Ko so se ljudje
                     okoli njega, zlasti njegovi poklicni tovariši, prilagajali brez posebnih težav,
                     kot se je zdelo, spreminjajočim se razmeram – tudi v notranjosti, tako da se
                     posebej pri učiteljih nikoli ni vedelo, od kod je spreminjanje seglo in ali se
                     je sploh kje ustavilo – je to v njegovih očeh dobivalo značaj fizične
                     nemožnosti, tako kakor je nemogoče biti istočasno na dveh mestih. Če bi se
                     spremenil v stvareh, ki so se mu zdele bistvene, bi bilo, kakor da ga ni več:
                     kakor da je samega sebe ukinil in odpravil. Iz brezpogojne nuje po istovetnosti
                     s seboj je potem izhajalo to, kar je okolico osvajalo kot zvestoba in
                     pohujševalo kot trdovratnost.</p>
                  <p>Če hočemo podrobneje spregovoriti o tej zvestobi, o tem, kako so vsakič
                     nastajale razmere, ki so zahtevale, da se izkaže, si moramo najprej ustvariti
                     primeren prostor. To bomo storili tako, da bomo na kratko predstavili osnovna
                     dejstva njegovega življenja in njegove poglavitne postaje. Tako bomo dobili
                     okvir, v katerega bomo mogli na kolikor toliko pregleden način polagati prvine
                     svoje pripovedi.</p>
                  <p>Vinko Guna se je rodil v Zagorju ob Savi 20. decembra 1906. Oče Franc je bil
                     rudar in je tedaj imel triintrideset let, mati Helena pa je imela majhno
                     gostilno in je tedaj bila stara sedemindvajset let. Pri hiši je bil še starejši
                     brat France, ki je hodil na trgovsko šolo, pozneje pa je prestopil na
                     učiteljišče, in starejša sestra Minka, ki je bila prav tako učiteljica. Vinko
                     se je jeseni 1922 vpisal na državno moško učiteljišče v Ljubljani in tu opravil
                     dva letnika, zadnja dva letnika pa je končal v Mariboru in tu 1927 tudi
                     maturiral. Usposobljenski izpit je opravil spet v Ljubljani leta 1930.</p>
                  <p>Pred vojno je služboval v štirih krajih. Najprej šest let v Motniku, nato pa po
                     eno v Pečah in v Št. Gotardu, v začetku leta 1937 je bil premeščen v Zagorje.
                     Najprej je bil učitelj, od konca leta 1937 do začetka vojne aprila 1941 pa
                     upravitelj osnovne šole. Na Štefanovo decembra 1939 se je poročil s svojo
                     nekdanjo učenko Marijo Sajovic iz Motnika, ki je tedaj živela s starši v
                     Zemunu. Tik pred vojno se jima je rodil prvi sin France.</p>
                  <p>Po prihodu Nemcev so bili vsi učitelji razrešeni službe. Učiteljica Minka in
                     upravitelj Vinko pa sta bila sredi maja tudi aretirana in poslana v zapor v
                     Laško. Konec junija so ju preselili v meljsko vojašnico v Maribor, ki je bila
                     zbirno taborišče za tiste, ki so jih nameravali izseliti v Srbijo. Tam sta že
                     našla mamo Heleno, Vinkovo ženo Marijo s sinkom in sorodnika Albina. Gunovi so
                     bili dodeljeni šestemu transportu in so se odpeljali proti Srbiji 27. junija. V
                     Slavonskem Brodu so jih prepeljali čez Savo in potem po ozkotirni železnici v
                     Sarajevo. Preko Višegrada, Užic in Čačka so nato prišli v Gornji Milanovac,
                     kjer so jih začeli razdeljevati po raznih krajih. Gunovi so bili določeni za
                     Ljig. Vinko in Minka sta tja tudi šla, stara mama in Albin sta dobila neko
                     zvezo v Valjevu, žena z otrokom pa je za nekaj časa šla v Zemun.</p>
                  <p>Po štiriletnem izgnanstvu so se Gunovi vrnili v Slovenijo. V Zagorje so
                     prispeli 15. julija 1945. Upraviteljsko mesto na nekdanji Vinkovi šoli je bilo
                     že zasedeno. Z Minko sta dva meseca opravljala razna administrativna dela,
                     potem pa je bil Vinko jeseni premeščen na osnovno šolo v Izlake. Že po enem
                     letu, jeseni 1946, je prišla premestitev v Karlovico na Dolenjskem. Tu je bil
                     šest let, do jeseni 1952, tedaj pa je dobil dekret za Ponikve, kjer je delal do
                     jeseni 1955. Tedaj pa so stvari, ki so se že vseskozi zapletale, dosegle
                     kritično točko. Nepričakovano je bil namreč premeščen v Štalcerje, kočevsko
                     vas, od Kočevja oddaljeno dvanajst kilometrov. To je pomenilo ločitev od
                     družine – stanovanje v tamkajšnji osnovni šoli je bilo za veliko družino
                     popolnoma neprimerno – poleg tega pa je dolgoletno šikaniranje doseglo mejo, na
                     kateri je Guna začutil, da se mora postaviti v bran. Sledil je odpust iz
                     službe, ki sta mu jo odločbi Vrhovnega sodišča LRS in Zveznega vrhovnega
                     sodišča sicer vrnili, a je moral iti vseeno za nekaj časa v Štalcerje. Sledilo
                     je še marsikaj drugega iz Gunovega boja za njegovo človeško in učiteljsko
                     dostojanstvo. A o tem bomo govorili v nadaljevanju. Iz Štalcerjev je bil že
                     jeseni 1957 premeščen za eno leto v Kočevje, od tu pa 1958 k Sv. Gregorju nad
                     Sodražico, kjer je delal do upokojitve 1963. Med tem se je njegova družina iz
                     Karlovice, kjer so ji dodelili nekdanje stanovanje, preselila v Mengeš, kamor
                     je po upokojitvi za stalno odšel tudi Guna.</p>
                  <p>Učitelj Vinko Guna je bil eden tistih slovenskih ljudi, ki so imeli v sebi to,
                     da morajo zavestno sprejeti svet, v katerega so bili rojeni. Od vseh skupin, ki
                     jih je zgodovina po vrsti postavljala za nosilce evropske družbe, je misel o
                     zavestnem sprejemanju in nadaljevanju podedovane kulture v največji meri
                     uresničevala aristokracija. Za aristokracijo lahko rečemo, da je bila od vseh
                     zgodovinsko najbolj ozaveščen razred. Slovenci nismo imeli svojega plemstva, a
                     v vsaki dolini, v vsaki večji vasi, v vsakem mestu je bilo vedno nekaj ljudi, v
                     katerih se je naselil tak duh, da niso vedeli samo, kaj so, ampak tudi, da to,
                     kar so, morajo biti. Nujno so živeli ne samo zase, ampak tudi za druge. Nujno
                     so bili bolj vidni in to vidnost so tudi plačevali, če so prišli takšni časi.
                     To je bila – in je – slovenska aristokracija: duhovno aristokratstvo preprostih
                     ljudi, kmetov, obrtnikov, delavcev, izobražencev.</p>
                  <p>Od stvari, ki so Guno čakale v svetu, v katerega je bil postavljen, sta ga
                     najbolj osvojili dve: slovenstvo in katolištvo. Ko se je zavedel, kaj je to,
                     biti Slovenec, in ko se je zavedel, kaj je to, biti katoličan, je izrekel
                     stavek, ki je bil hkrati njegova identitetna izjava: To sem jaz. To dvoje je
                     vzel nase in to dvoje je v življenju nosil. Rod, iz katerega je izšel, ga je v
                     tem podpiral. V Spominih je nekje zapisal: Gunovi smo zvesti ljudje.</p>
                  <p>Guna je bil torej predvsem Slovenec in katoličan. Potem pa je bil tudi človek.
                     Njegova človeškost se ni izgubljala v privzdignjenem in vznesenem
                     človekoljubju, ampak se je izražala in udejanjala v resničnosti: v soobstajanju
                     z ljudmi. Torej: Slovenec, katoličan in človek. Tega zaporedja nismo postavili
                     slučajno, ampak smo z njim hoteli nekaj povedati. Hoteli smo povedati nekaj,
                     kar je danes posebno važno: da je v Guni to, kar skušamo zajeti z besedo
                     človek, rastlo iz kulturne resničnosti, ki jo je ustvarila in preizkusila
                     zgodovina. Zato na njegovem človekoljubju ni bilo nič samo sebi zadostnega, nič
                     umetnega, nič utopičnega. Bilo je v takšnih razmerjih, da so mu podeljevala
                     značaj naravnosti in normalnosti.</p>
                  <figure>
                     <graphic url="slike_z_27/z_27_11.png"/>
                     <head>Dramski krožek na uciteljišcu v Mariboru – Guna sedi v prvi vrsti <name
                           type="author"/></head>
                  </figure>
                  <p>Zaradi tega pa je bil Guna celo življenje v sporu s svetom. Ne s celim svetom,
                     ampak z enim od njegovih delov: natanko s tistim delom, ki so ga predstavljale
                     sile, ki so, v celoti ali posamič, napadale in skušale odpraviti njegove
                     identitetne temelje: slovenstvo, katolištvo, človečnost. Poglejmo na kratko,
                     kako je ta spor potekal.</p>
                  <p>V šolskem letu 1924/25 je Guna obiskoval tretji letnik državnega moškega
                     učiteljišča v Ljubljani. Spričevalo, izdano 26. avgusta 1925, je sicer prejel,
                     a se takoj vidi, da ni veljavno. Rubrika, ki ugotavlja, ali je učenec sposoben
                     nadaljevati šolanje v višjem letniku, je neizpolnjena, predvsem pa je tu ocena
                     iz vedenja: neprimerno. Pojasnilo dobimo v opombi na zadnji strani spričevala.
                     Ta pravi, da je bil učenec »z odlokom Velikega župana ljubljanske oblasti z dne
                     20. avgusta 1925 izključen iz tukajšnjega zavoda«; nadalje pojasnjuje, da se je
                     to zgodilo »zaradi udeležbe pri političnem shodu in zaradi prezirljivih izjav o
                     razmerah v naši državi, kakršne je zapisal v šolski nalogi«. Iz šole je bil
                     očitno odstranjen še pred zaključkom leta, saj so v spričevalu izrecno
                     upoštevane samo ocene, ki jih je dobil do 30. aprila 1925. Kaj se je
                     zgodilo?</p>
                  <p>Politični shod, ki ga omenja pojasnilo o izključitvi, je bil naperjen proti
                     Organizaciji jugoslovanskih nacionalistov ali Orjuni. Ta organizacija, ki je
                     skraja imela predvsem narodnoobrambni značaj, a je kmalu postala centralistična
                     politična agentura z oboroženimi terorističnimi oddelki, je v slovenskem
                     spominu ostala predvsem zaradi spopada s komunisti v Trbovljah leta 1924. Guna
                     je bil kot zaveden katoliški dijak proti tej organizaciji, v njenem centralizmu
                     je videl politično nevarnost, človeško pa se mu je upiralo njeno nasilništvo.
                     Žal nam dokumenti Državnega moškega učiteljišča v Ljublljani, ki jih hrani
                     Arhiv mesta Ljubljana, ne dajejo nobenega odgovora na številna vprašanja.
                     Knjige zapisnikov profesorskega zbora za leto 1924/25 sploh ni, knjiga okrožnic
                     izključitve ne omenja, iz splošnega seznama pa je razvidno samo to, da je
                     rubrika o sposobnosti dijaka za napredovanje v višji razred prečrtana. Mogoče
                     je tako, da takratni ravnatelj učiteljišča dr. Anton Dokler zaradi svojega
                     političnega in človeškega prepričanja izključitve, ki jo je kot uradnik moral
                     izvršiti, ni hotel preveč razglašati, da ne bi učencu popolnoma onemogočil
                     nadaljnega šolanja. In res se je Guna naslednje leto s pomočjo nekih zvez znova
                     vpisal v tretji letnik učiteljišča v Mariboru.</p>
                  <p>Ta dogodek iz srede dvajsetih let je mladega učiteljiščnika dokaj brutalno
                     seznanil s politično realnostjo v Jugoslaviji. Toda to je bil šele začetek. V
                     prvi polovici tridesetih let se je to seznanjanje nadaljevalo, ne na tako grob
                     način, a je trajalo dlje. Sedaj se je pojavila nova oblika unitarističnega
                     pritiska v podobi vsejugoslovanske telesnovzgojne organizacije Sokol. V
                     posebnih ocenjevalnih obrazcih za učitelje je odslej bila posebna točka, ki je
                     zahtevala odgovor na to, kakšen odnos ima posamezen učitelj do Sokola.
                     Pričakovalo se je, da se učitelji v organizacijo včlanijo, brezpogojno pa se je
                     zahtevalo, da jo podprejo tako v razredu kakor zunaj njega. Kdor ni bil član,
                     se mu je to štelo v izračunu končne letne ocene, ta pa je spet vplivala na
                     napredovanje in prošnje za premestitve. Katoliški učitelji so bili vsi
                     prizadeti, saj Sokol ni mogel ustrezati njihovim kulturnim in vzgojnim
                     predstavam, predvsem pa jih je neprestano spominjal na njihovo orlovsko
                     organizacijo, ki je bila z ustanovitvijo Sokola odpravljena. Nasilje, ki je za
                     vsem stalo, se jim je zdelo žaljivo in nesprejemljivo.</p>
                  <p>Lahko si predstavljamo, da Guna tu ni bil nobena izjema. V Spominih nam sam
                     pove, da so ga v letih od 1932 do 1935 »Slovencem sovražne sile preganjale«. O
                     tem, kakšne razsežnosti je to preganjanje zavzelo, iz dokumentov ni jasno, pa
                     tudi iz spomina ljudi, ki so ga poznali, tega nismo mogli izbrskati. Zanimiva
                     in zanj značilna pa je misel, ki jo je zapisal ob razpadu države aprila 1941:
                     »Sam sem v dobi diktature doživel marsikakšno preganjanje, a niti enkrat moja
                     užaljenost in jeza nista bili tolikšni, da Jugoslavije ne bi imel rad.« Kako
                     uravnoteženo je bilo kljub bridkim izkušnjam njegovo gledanje, nam dokazuje
                     tudi tale zapis o vojnih in povojnih razmerah: »Imel sem pozneje žalostne
                     izkušnje s Sokoli, a da bom pravičen, tudi s člani katoliških organizacij.«</p>
                  <p>Zanimivo je, da nič od tega, kar je ogrožalo slovensko tradicionalno
                     identiteto, ni šlo mimo Gune, ne da bi ga tako ali drugače oplazilo: ne
                     centralistična in teroristična Orjuna ne unitaristični vsedržavni Sokol. A to
                     je bil šele začetek. Že se je namreč s hitrimi koraki bližala vojna. Guno sta
                     globoko prizadeli dve stvari: klavrna obrambna odpornost države in šokantno
                     zadržanje ljudi tako glede obrambe kot glede tujcev, ki so se nesramno
                     polastili domovine.</p>
                  <p>Guna zaradi šibkega zdravja ni bil vojak, vendar so ga že mesec po poroki, 1.
                     februarja 1940, poklicali na trimesečne orožne vaje v Celje. Tu se je prvič
                     seznanil z nekaterimi dejstvi, ki jih do sedaj ni poznal. Videl je, kako med
                     moštvo vdirajo govorice, ki slabijo njegovo moralno moč. Vedno pogosteje so ga
                     dohitevali defetistični stavki: »Kaj bomo s puškami proti nemški tehniki!« ali
                     »Že vem, kaj bom naredil, če pride do vojne.« Poleg tega pa so ga žalile in mu
                     jemale pogum krivice, ki so se dogajale preprostim vojakom. Sam je bil dodeljen
                     izbrani in privilegirani skupini, a mu ni ostalo skrito, kako tako imenovani
                     »boljši ljudje« ravnajo s preprostim človekom: »Vedno teže sem prenašal te
                     ljudi.«</p>
                  <p>Vse se je samo še stopnjevalo, ko je bil konec marca, ko je bila vojna že
                     gotova reč, znova vpoklican. Vse, kar je videl in slišal, je kazalo na slab
                     konec. Ljudje se od tega, kar so bili dolžni dati vojaščini, pripeljali
                     najslabše, tako opremo kot tudi vozove in živino. Vsega se jim je zdelo škoda.
                     Pozneje se je takole spomnil: »Takrat ko je šlo za najvažnejše, za obstoj
                     države in naroda, se jim je zdelo škoda enega voza; ko pa so čez pol leta Nemci
                     večino teh ljudi izselili v Šlezijo, so se morali z grenkobo spominjati
                     izgubljene domovine, za katero se jim je zdelo škoda vsega.« Vojaki so se ali
                     upirali ali pa so uhajali. »Tako je armada razpadla, še preden je na meji počil
                     prvi strel.« Ko je bila njegova enota v Senovem razpuščena, se je tudi sam
                     odpravil domov. Pozneje je zapisal: »Bil sem utrujen in žalosten.« Vračal se je
                     po desnem bregu Save. Ko je šel mimo Zidanega Mosta, je čez reko do njega
                     prihajalo veselje množice, ki je pozdravljala sovražno vojsko: »Saj sem to
                     slišal pozneje še večkrat, a tako boleče in ponižujoče se mi ni zdelo nikoli
                     več.«</p>
                  <figure>
                     <graphic url="slike_z_27/z_27_12.png"/>
                     <head>Osnovna šola v Zagorju <name type="author"/></head>
                  </figure>
                  <p>Gunovi so se odeli v žalost, zlasti Vinko, France in Minka. Razočaranja so
                     prihajala v sunkih. Najprej je bila to velikonočna procesija, ki bi takrat še
                     lahko bila legalna manifestacija, pa je prišlo malo ljudi in še ti so se po
                     koncu nemudoma porazgubili. Najbolj pa jih je prizadelo, ko so videli, kaj so
                     ljudje. Ko so zaprli duhovnike – ti so bili prvi na vrsti – se je izkazalo, da
                     so sami. Nihče se ni z ničimer postavil zanje. A najhujše in najsramotnejše je
                     šele sledilo: ko so duhovnike odpeljali, so ljudje vdrli v župnišče in ga
                     izropali. Prišli so trenutki neke žalostne resnice. Ne najmanjši je nastopil 1.
                     maja, ko so Nemci priredili slovesen vhod v Zagorje. Nekatere hiše so kar
                     tekmovale, katera bo bolj slovesna: vsepovsod so visele rdeče zastave s
                     kljukastimi križi in v oknih so stale okrašene Hitlerjeve slike. »Vse hiše
                     razen Gunove, župnišča in šole so bile v zastavah.«</p>
                  <p>Takrat je prišel trenutek resnice tudi za učitelje. Še pred 1. majem je iz
                     Laškega prišel nemški šolski nadzornik in učitelje razrešil z besedami: »Veliki
                     Rajh bo sprejel kot učitelje samo tiste, ki jim bo mogel zaupati to važno
                     nalogo.« Guna se je mnogo pozneje spomnil na te besede in pomislil: »Kdo bi bil
                     takrat vedel, da mi bo čez mnogo let odpovedana služba z natanko isto
                     utemeljitvijo.« Ko je nadzornik odhajal, se je večina rok dvignila v nemški
                     pozdrav: »Razšli smo se poraženi in osramočeni. Eden drugemu si nismo mogli
                     pogledati v obraz.«</p>
                  <p>Toda poglavitno vprašanje je ostalo neodgovorjeno: ali se udeležiti slovesne
                     nemške parade 1. maja ali ne. Učitelji se oglasijo pri nekdanjem upravitelju,
                     naj svetuje. Guna je odgovoril: »Vsak naj stori po svoji vesti. Vsi vemo, kako
                     smo nekoč vzgajali otroke. Jaz še danes mislim, da je bilo tako prav. Zato jaz
                     ne grem in moja sestra Minka tudi ne.« Na dan, ko se je skozi Zagorje razvila
                     parada, se je Guna zaprl v svoje stanovanje. Težka skrb je legla nanj in ni mu
                     bilo lahko. A je bil vseeno nenavadno miren, ker je čutil, da je »v eni majhni
                     stvari ostal zvest ponižani domovini«.</p>
                  <p>Popoldne 12. maja je prišla policija po Minko. Vinko je vedel, da bo naslednji
                     dan na vrsti sam. Še bi se lahko rešil, takrat je še bilo mogoče priti čez mejo
                     v Ljubljano. Guna je to vedel, a se je odločil, da ostane. Z nenavadno jasno
                     zavestjo je začutil, da mora ostati. Tudi žena Marija je mislila tako. Pozneje
                     se je Guna tistega večera spomnil s temile lepimi besedami: »Mamica, ti moja
                     edina sreča, edino razkošje mojega življenja! Hvala ti za tiste ure. Dale so mi
                     moči za vse preizkušnje, ki so še imele priti nadme.« Zjutraj sta še šla skupaj
                     k maši in po maši na kratek sprehod. Nato sta se vrnila domov in mirno čakala
                     policijski avto.</p>
                  <p>V Laškem je poleg Minke že bilo nekaj učiteljev – šest od petdesetih iz doline.
                     Nekateri so med tem že odšli v Ljubljano. V Laškem je postalo zares hudo šele
                     takrat, ko so zapore prevzeli pripadniki SS. Ti so se posebej znesli nad
                     duhovniki. Izmišljali so si vedno nove in vedno bolj rafinirane muke za telo in
                     duha. Hoteli so jih ponižati do samopreziranja. Sramotenje in zasmehovanje se
                     je menjavalo s plazenjem po ostrem kamenju po golih kolenih in komolcih. Hoteli
                     so doseči, da pristanejo na prostovoljno izselitev. Guna je ne brez ponosa
                     opazil, da je večina štajerskih duhovnikov to odklonila. Tudi sam je storil
                     enako, ko so mu to ponudili.</p>
                  <figure>
                     <graphic url="slike_z_27/z_27_13.png"/>
                     <head>Gunova Vinko in France, prvi na levi drugi na desni, v krojih Slovenskih
                        fantov <name type="author"/></head>
                  </figure>
                  <p>Dne 27. junija nastopijo Gunovi, razen Franceta, ki je ostal v Zagorju, pot v
                     Srbijo. Najprej skozi neprijazno Hrvaško. Guna se je čudil ustaškemu navdušenju
                     in ga pospremil z naslednjim komentarjem: »Kaj zato, če so Italijani na Trsatu
                     onečastili grobove Frankopanov, če so zasedli Dalmacijo in Madžari Medžimurje!
                     V Zagrebu vladamo mi! Svobodno lahko ubijamo. Čim več bo prelite nedolžne krvi,
                     tem več bo sovraštva in tem težje bo odpuščanje!«</p>
                  <p>Srbi so jih sprejeli prijazno, skoraj slovesno. V Gornjem Milanovcu, kjer je
                     bila njihova končna postaja, jih je počakalo vse mesto in jih v sprevodu
                     pospremilo do njihovega začasnega bivališča. Vse je bilo preprosto in čisto.
                     Gunovi so tu izvedeli, da so oddeljeni za vas Ljig. A tja sta v začetku šla,
                     kot že omenjeno, samo Vinko in Minka, a sta kmalu prišla iz Valjeva za njima
                     tudi stara mama in sorodnik Albin. Žena Marija s sinkom Francetom je našla
                     začasno zavetje pri starših v Zemunu. Začelo se je štiriletno izgnanstvo v
                     Srbiji. Na Guno je legla velika in težka odgovornost: najprej za ženo in
                     otroka, potem pa tudi za mamo in sestro. Albin je bolj ali manj znal skrbeti
                     zase. V ospredje so stopile bistvene stvari: stanovanje, hrana, obleka. Posebej
                     pa seveda varnost. Začetna radodarnost domačinov je razumljivo začela počasi
                     usihati. Treba je bilo prijeti za vsako delo, ki se je ponudilo. Ljig je imel
                     lastno majhno bolnico in učiteljica Minka je dokazala, da zna biti uporabna
                     bolniška sestra. Vinko je pomagal pri kmetih, zraven pa je tudi sam sadil in
                     nekoliko tudi prideloval.</p>
                  <figure>
                     <graphic url="slike_z_27/z_27_14.png"/>
                     <head>Vinko Guna govori na prosvetnem taboru v Izlakah leta 1937 <name
                           type="author"/></head>
                  </figure>
                  <p>Pogosto je tudi potoval, zlasti na sever proti Beogradu, kjer je potem čakal na
                     propustnico za prestop meje, ki je ločila Beograd od Zemuna. Te poti je
                     opravljal na različne načine: malo z vlakom, malo z vozom, malo peš. In ko je
                     končno prišel v Beograd, ni bilo rečeno, da bo prišel tudi v Zemun. Eno teh
                     poti je pozneje takole opisal: »Na Veliko soboto sem prosil za propustnico, a
                     je nisem dobil. Žalostno sem gledal čez Savo v Zemun. Samo dve uri hoda, pa
                     nisem mogel tja. Bilo mi je težko, tako, da nisem vzdržal v Beogradu. Še istega
                     dne sem se vrnil v Ljig.«</p>
                  <p>To je bilo življenje, ki je teklo po vzorcu: sreča v nesreči. Skoraj vsakič, ko
                     je že slabo kazalo, se je nazadnje tako obrnilo, da so se vsi, ki jih je imel
                     na skrbi, rešili iz položaja, ki bi se vsak trenutek lahko spremenil v
                     katastrofo. Tako je bilo takrat, ko so Nemci bombardirali Ljig, tako je bilo
                     takrat, ko je Vinko v Beogradu preprosil srbskega stražarja, da ga je spustil
                     na obmejni pas med srbskim in hrvaškim ozemljem, misleč, da ga bo itak na oni
                     strani ustavil hrvaški stražar, pa je ravno takrat pripeljal na hrvaško
                     stražarnico neki kamion, ki je stražarjem dal toliko opraviti, da se je Vinko
                     neopažen premotal mimo.</p>
                  <p>V Srbiji je bilo med vojno več različnih vojakov. Od tujcev so tu bili Nemci,
                     od domačih pa četniki, partizani, ljotičevci in nedičevci. Četniki in partizani
                     so skraja delali skupaj, zlasti v avgustovski vstaji leta 1941, potem pa se je
                     tudi tu pokazalo, kaj kdo v resnici je, in začela se je državljanska vojna.
                     Pred združenimi silami četnikov, ljotičevcev in nedičevcev so se partizani
                     morali umakniti v Bosno. Za dve leti je Sandžak postal mejno področje med
                     četniško in partizansko Srbijo. Poleti 1944 pa so komunistične partizanske sile
                     vdrle čez Sandžak in se pod Beogradom združile s sovjetsko in bolgarsko armado.
                     Skupaj so osvojile Beograd in nato začele prodirati v Srem in naprej. Srbija je
                     bila osvobojena in to svobodo je Guna ocenil takole: »Bili smo osvobojeni. A
                     odkrito povedano, svobode se nismo veselili tako, kakor bi pričakovali po vseh
                     stiskah, ki smo jih preživeli. Mi smo verni in nameravamo verni tudi ostati.
                     Komunisti pa niso samo nasprotniki vsake vere, ampak tudi njeni sovražniki.
                     Dočakali smo konec, a strah je ostal v naših dušah. Čakal nas je boj, boj za
                     Boga, ki ga ne moremo zamenjati za nič na svetu.«</p>
                  <p>Gunovi sicer niso doživeli nobene krivice od katerekoli vojske, ki je ali sama
                     ali skupaj z drugimi vladala v medvojni Srbiji. Prej so od časa do časa
                     začutili nerazpoloženje ali celo mržnjo od srbske okolice. Zlasti jih je začel
                     neprijazno gledati pop Steva v Ljigu, posebej potem ko se je jel pogosteje
                     oglašati v vasi slovenski lazarist Prebil. A tudi to se je vedno uredilo,
                     čeprav je morala enkrat posredovati celo begunska komisija iz Beograda.</p>
                  <p>Kako so Gunovi razumeli svoj položaj v medvojni Srbiji in kako jim je to
                     razumevanje olajšalo tamkajšnje bivanje, kaže tudi zgodba z Mihajlom
                     Pavičeviæem. Ker jo bomo morali v nadaljevanju še omeniti, naj jo v skopih
                     potezah opišemo. Mihajlo je bil partizanski ranjenec, ki je ostal v bolnici v
                     Ljigu tudi potem, ko so ga zasedli četniki. Minka, ki je tam delala, je problem
                     rešila tako, da je pregovorila nekega četniškega oficirja, da je dal potrdilo,
                     da je Mihajlo vojak njegove enote in da je bil ranjen v boju z Nemci. Toda
                     ranjencu se je stanje tako poslabšalo, da bi ga bilo treba prepeljati v bolnico
                     v Beograd. Minka je sedaj po neki drugi poti priskrbela potrdilo, da je bil
                     Mihajlo ranjen v boju s partizani. S tem potrdilom sta imela z Minko, ki ga je
                     spremljala, vstop v ljotičevski sanitarni vagon, ki ju je pripeljal v bolnico v
                     Beograd. Minka je ostala tam tri mesece, živela je pri sestrah na Čukarici in
                     obiskovala Mihajla. Mihajlo pa ni bil navaden partizan, ampak organiziran
                     komunist in že pred vojno znan agitator med študentsko mladino. Med okupacijo
                     je bila nanj razpisana velika nagrada. Minka je za vse to vedela in zato moramo
                     njen pogum toliko bolj občudovati. Mihajla so v bolnici pozdravili, a se je
                     pozneje spet vključil v ilegalno delo. Leta 1944, tik pred koncem, so ga Nemci
                     prijeli in na Banjici ustrelili. Toda zgodba se s tem ni čisto končala. Med tem
                     se je Minka spoznala z Mihajlovo sestro Ljubico, s katero so Gunovi tudi po
                     vojni ostali v stikih.</p>
                  <figure>
                     <graphic url="slike_z_27/z_27_15.png"/>
                     <head>Štefanovo leta 1939 – Poročna slika Marije Sajovic in Vinka Gune <name
                           type="author"/></head>
                  </figure>
                  <p>Nekako sredi vojne se je družina v Ljigu povečala, ko se je iz Vojvodine –
                     ustaši so jo iz Zemuna med tem preselili v neko drugo mesto – sem preselila
                     tudi Marija, sedaj že z drugim sinkom Igorjem. Pri tem se Guna razgovori o tem,
                     kako so njemu in drugim pomagali slovenski duhovniki. Središče te pomoči je
                     bila Čukarica v predmestju Beograda, kjer je vse niti imel v svojih rokah
                     čudoviti g. Tumpej. Nekoč se je zgodilo naslednje.</p>
                  <p>V Ljig je od nekod prišel slovenski zdravnik dr. Porekar in kmalu dosegel med
                     ljudmi veliko priljubljenost. Toda nekega dne ga pokličejo k ranjenemu četniku,
                     kar pride na ušesa nedičevskim oblastem, ki ga sklenejo aretirati. K sreči je
                     za to zvedel orožnik Gutman, po rodu Slovenec, in opozoril Guna, kaj se
                     pripravlja. Zdravnika so za nekaj dni skrili pri nekem kmetu, nato pa so ga po
                     zvezah spravili v Beograd na Čukarico. Tu so ga skrivali, dokler ni dobil
                     službe v bolnici. Guna pri tem ne pozabi povedati, da dr. Porekar ni hodil v
                     cerkev, ne prej ne pozneje, pa tudi takrat ne, ko se je skrival med duhovniki
                     na Čukarici. S tem je hotel pokazati na neko dragoceno lastnost slovenskih
                     duhovnikov.</p>
                  <p>Že kmalu so tudi v Srbijo prodrli glasovi, da je bila v Sloveniji sprožena
                     revolucija in da tam divja državljanska vojna. Guna je začutil razsežnost
                     tragedije, ki se je odigravala v ljubljeni domovini. Vedel je, da ima sedaj
                     poglavitno besedo nasilje in »da bo težko tistemu, ki ima o stvari sodbo, ki se
                     ni ujemala z ono v hosti«. Niso mu bili skriti politični cilji revolucije: »Ena
                     stran se je za vsako ceno hotela polastiti oblasti in ji je bil boj proti
                     okupatorjem le sredstvo za dosego tega cilja.« Začutil je človeške skrajnosti,
                     v katere so bili pognani ljudje: »Tekla je dragocena kri maloštevilčnega
                     naroda, kajti v gozdu so dostikrat imeli poglavitno besedo krvoločni in
                     pokvarjeni ljudje.« Nazadnje pa se mu je misel uravnovesila v trezno sodbo, ko
                     jo je pozneje povzel takole: »Že takrat, ko se je vse to dogajalo, sem trdil:
                     Naj po vojni prevzame oblast kdorkoli, če bo poštenjak in bo zares ljubil
                     domovino, bo moral znati odpuščati. Kdorkoli trdi, da je zgrabil za orožje iz
                     ljubezni do ljudstva – in to trdijo vsi – bo moral to ljudem pokazati tudi
                     takrat, ko bo imel neomejeno oblast.«</p>
                  <p>9. maja 1945 – konec vojne! Ko se Guna ustavi ob tem datumu in skuša presoditi
                     pomen velikega svetovnega spopada, preseneti bralca z oceno, ki še danes stoji
                     pred nami s svojo globinsko veljavnostjo: »Ni šlo v tem boju le za spopad med
                     fašizmom in komunizmom. Obe ti dve ideologiji sta krščanstvu enako tuji. Obe
                     ponižujeta človeka in mu jemljeta osebno svobodo. Odrekata mu celo pravico do
                     razmišljanja. Z nobeno od teh dveh ne more soglašati demokratičen duh. Ves ta
                     strašni spopad je delo zavisti in delo napuha, ki se je dvignil proti Bogu.«
                     Guna je videl bistvo te vojne: boj za krščansko civilizacijo in boj proti
                     krščanski civilizaciji.</p>
                  <p>V Zemunu so Gunovi čakali na odhod v Slovenijo. V začetku julija dobijo vagon
                     in začne se šestdnevno potovanje. Toda, kam se vračajo? V kakšno domovino?
                     Kakor da bi si Guna hotel nekaj dopovedati, zapiše stavek: »Vračamo se svobodni
                     v svobodno domovino.« Slutnjo negotovosti, ki veje iz tega stavka, potrjujejo
                     vprašanja, ki sledijo. »Kako nas bo domovina sprejela? Kako nagradila za
                     zvestobo, za ječo, za preganjanje, za trpljenje.« Nenavadna vprašanja, bi
                     človek rekel, po vsem, kar se je v štirih letih zgodilo in kar so prestali,
                     toda »novice, ki so počasi jele prihajati k nam, so bile vznemirljive, in nič
                     dobrega se nam ni obetalo«.</p>
                  <p>Ko je v Dobovi vlak zapeljal na slovenska tla, je učitelj Vincencij Guna vstal
                     in zmolil naslednjo zahvalno molitev: »Bog bodi zahvaljen za pomoč, varstvo in
                     pogum. Le z njegovo pomočjo smo vse zmogli. Naj moja družina nikoli ne pozabi
                     njegove dobrotnosti. Ko smo v zapuščenosti, bedi in strahu le še v molitvi
                     našli upanje in tolažbo, je bil on z nami. In tebi, Marija, hvala! Tebi
                     Brezjanski, Lurški, Fatimski in tebi, naši Svetoplaninski, hvala. Povsod isti,
                     povsod enako dobrotni, hvala! Izprosi nam milost, da bomo mi in naši potomci
                     vedno zvesti Bogu.«</p>
                  <p>V Zidanem Mostu in pozneje v Zagorju se je izkazalo, da Gunove slutnje niso
                     bile prazne. Sprejem v Zidanem Mostu je bil porazen – pravzaprav ga sploh ni
                     bilo. Vse, kar jim je tu kdo ponudil, je bilo nekaj konzerv, ki so jih dobili
                     od Srbov, ki so se vračali iz Nemčije in čakali na zvezo. Guni ni ušla ironija,
                     ki je tičala v tem dogodku. Zagrenjen in poučen od izkušenj drugih, ki so se od
                     vsepovsod vračali v tistih časih v domovino, je pozneje, ne brez jedkosti,
                     zapisal: »S seboj nismo imeli ničesar, kar bi bilo vredno odvzeti, zato nam
                     tudi sprejema niso pripravili.« Tudi v Zagorju jih ni nihče pričakal.</p>
                  <p>Guna je kmalu spoznal, kako sedaj stoje stvari. Njegovo nekdanje upraviteljsko
                     mesto na šoli je bilo že zasedeno. Ob tem so se mu v spominu zvrstili prizori
                     iz aprila leta 1941. Spomnil se je na znameniti stavek: »Treba se je
                     prilagoditi.« Hkrati pa mu je pred očmi, kakor po nasprotju, pokazala njegova
                     lastna usoda: »Zame bo to težko, ker tega ne znam.«</p>
                  <p>Tudi njegovo nekdanje stanovanje je bilo zasedeno. Nihče mu ni ponudil ničesar
                     v zameno, sam pa tudi ni hodil prosjačit nikamor: »Nisem se uklonil Nemcem,
                     tudi novim oblastnikom se ne bom.« Minka je pred odhodom v Srbijo shranila na
                     raznih krajih stvari, ki so se ji zdele, da imajo svojo vrednost. Od vsega je
                     ostalo bore malo. Na sploh je bilo povsod dovolj znakov, ki so človeka lahko
                     kmalu prepričali, da se ljudje spet »spreminjajo«. Guna je sedaj to reč
                     temeljito poznal, a vseeno ni mogel, da je ne bi pospremil s sarkarstično
                     pripombo: »Ni bilo treba dosti spreminjati: kljukasti križ dol, petokrako gor –
                     pa smo bili spet patrioti.«</p>
                  <p>S prihodom v komunistično Slovenijo julija 1945 se začenja zadnja, najdaljša in
                     najusodnejša doba Gunovega bojevanja za osebno svobodo. Po kratkotrajnem
                     spopadu z Orjuno sredi dvajsetih let, po sporu z unitaristično državo v prvi
                     polovici tridesetih, po dostojanstveni upornosti, s katero je branil svojo čast
                     pred sovražnim tujcem in ki ni bila brez nevarnih zapletov in tveganj, je
                     nastopil čas odkritega boja s partijsko državo, ki je trajal malone četrt
                     stoletja. To je bila naporna in izčrpavajoča drža. Učitelj Guna se je odločil
                     zanjo, ker se nikoli ni mogel sprijazniti s tem, da ne bi bil to, kar je bil:
                     Slovenec, katoličan, človek. Ne biti kaj od tega trojega, bi bila zanj neznosna
                     okrnjenost. Zato je v tem stanju, ki je imelo vse znake bojevanja, vzdržal in
                     se pri tem neprestano zahvaljeval svoji družini, zlasti svoji ženi, za pomoč,
                     in Bogu, ki mu ni odtegoval znamenj, da se nanj lahko zanese.</p>
                  <p>Kaj je partijska država hotela vedeti o učitelju, se nekoliko vidi iz Vprašalne
                     pole, ki so jo učitelji morali izpolnjevati vsako leto, vsaj v začetku.
                     Vprašalnik je zahteval odgovore na naslednja vprašanja: udeležba v enobeju,
                     služenje v sovražni vojski in okupatorskem upravnem aparatu, bivanje v
                     inozemstvu. Vprašalnik je hotel izvedeti te reči tudi za ožje družinske člane.
                     Znano je, da je partijska država imela še druga sredstva, s katerimi je
                     ugotavljala politično razpoloženje svojih državljanov. To so bila na primer
                     uradna poročila, predvsem pa poročila v ta namen posebej postavljenih ljudi.
                     Zlasti učitelji so imeli dovolj razlogov, da so se imeli za opazovane: da se o
                     njih ve, kaj delajo, kod hodijo, kaj snujejo in kaj mislijo. Od učiteljev se je
                     pričakovalo, da so lojalni sooblikovalci novega reda in novega človeka. To je
                     pomenilo izvrševanje ideoloških navodil, posebej pa pozorno spremljanje ocen in
                     komentarjev, ki so jih v svojih govorih dajali partijski in državni
                     funkcionarji in pisana množica vsakovrstnih družbenih delavcev. Eno od uspešnih
                     sredstev, ki je učitelje pravilno duhovno usmerjalo, so bili učbeniki. Tam so
                     bile dovolj jasno zapisane osnovne resnice. In učbenikov so se učitelji – kakor
                     vedno – tudi tedaj zvesto držali. To jim je dajalo neko varnost.</p>
                  <p>Prva in poglavitna stvar pa je vendarle bila vera. Vera sama je bila seveda
                     svobodna, ni pa bilo svobodno izražanje vere. To vprašanje se je prav kmalu
                     zreduciralo na eno samo stvar. Tej stvari se je reklo: hoditi k maši ali hoditi
                     v cerkev. Nekaj deset tisoč učiteljev je po vojni stalo pred težko odločitvijo:
                     ali hoditi k maši ali ne hoditi k maši. Ne bomo se tu ustavljali, kaj je to
                     pomenilo v celoti. Ostanimo pri dejstvu, da je nekaj deset tisoč ljudi, ki so
                     tu zato, da učijo mlade ljudi živeti, bilo ponižanih do te mere, da niso smeli
                     delati tega, za kar so se v notranjosti čutili brezpogojno zavezane. Vsi tisti,
                     ki so kakorkoli vzdrževali partijsko državo in ki se danes nedolžno ozirajo
                     okoli, češ, kaj pa smo takega počeli, bi morali pomisliti samo na to, da bi
                     zardeli, če jim je milost zardevanja še ostala – če se niso rajši odločili, da
                     dokazujejo, da so v partijskih učilnicah in kvartirjih izgubili temeljni
                     človekov čut za sram. Mnogo ljudi je od takrat naprej hodilo v razrede – a niso
                     mogli biti več pravi učitelji, ker so bili prisiljeni, da grešijo zoper sebe.
                     Bili so zlomljeni ljudje. Nikogar ne bomo obsojali – nikogar ne smemo obsojati!
                     – toda vdaja je bila velika. Ljudje so imeli družine, bili so bolni, bili so,
                     kot vsak človek, obremenjeni na sto načinov, a vdaja je bila vseeno velika. Še
                     hujše, še mnogo hujše pa je bilo to, da se je ta vdaja počasi začela
                     utemeljevati. Vsak posameznik si je zgradil čeden domek za svojo vdanost. Še
                     danes si redkokdo upa stopiti iz njega.</p>
                  <p>Poleti 1946 so v Celju pripravili za učitelje politični tečaj. Udeležil se ga
                     je tudi Guna. Vrnil se je s spoznanjem, ki ga je potrlo. »Videl sem, da bom
                     kmalu tudi med učitelji sam. Tudi taki so klonili in zapustili Cerkev, za
                     katere si tega ne bi bil nikoli mislil.«</p>
                  <p>Guna in njegova žena sta že od začetka sklenila, »da maše ne bosta opuščala«.
                     Že od začetka pa mu je tudi bilo jasno, da jim je tako zelo napoti predvsem
                     zato, »ker hodim v cerkev«. Tudi glede tega, kaj ga čaka, si ni delal nobenih
                     utvar: »Slutil sem, da bom imel v Izlakah še težke boje.« Tako pa ni bilo samo
                     v Izlakah, ampak tudi pozneje. Pozneje v resnici še bolj. Ko je bil že v
                     Ponikvah – tja je bil iz Karlovice premeščen leta 1952 – so ga brž zatožili na
                     okraj v Kočevje, da »z verskim življenjem kvarim mladino«. Ko ga je tja
                     poklical na pogovor načelnik sveta za kulturo, se je kmalu izkazalo, da ne
                     bosta prišla nikamor, »ker sem bil odločen, da v zadevah vere ne bom popuščal«.
                     Vendar takoj za tem preberemo v Spominih stavek, ki nas pravzaprav razveseli:
                     Guna je opazil, da načelnik »gleda na moj težki boj za svobodo z neko
                     simpatijo«.</p>
                  <p>V osnutku pritožbe Izvršnemu svetu LRS iz leta 1956 zoper odločbo o odpustu iz
                     službe, v katerem prosi za zaščito, ne pušča nobenega dvoma glede tega, kateri
                     je poglavitni vzrok njegovih težav: »Moje delo ni bilo nikoli cenjeno in
                     priznano, ker sem tudi v sedanjih razmerah ostal pozitivno veren in izvrševal
                     svoje verske dolžnosti. Pravico do tega mi jamčijo ustava, zakoni in, tudi od
                     naše države sprejeta, Deklaracija o človečanskih pravicah. Vse premestitve, za
                     katere ni bilo nikoli nobene službene potrebe, vsa zapostavljanja pri
                     napredovanju in končno sedanji odpust so posledica krivične gonje, katerih sem
                     izpostavljen ves čas, odkar službujem v Kočevskem okraju.«</p>
                  <p>Isto misel ponovi v osnutku pisma Visokospoštovanemu tovarišu predsedniku – ali
                     predsedniku republike ali izvršnega sveta ali kakemu drugemu predsedniku iz
                     osnutka besedila ni jasno – dne 6. julija, malo pred tem, ko naj bi odpoved
                     službenega razmerja stopila v veljavo: »Dasi sem se omejil na najskromnejše,
                     saj mi pravico do tega jamčijo ustava in zakoni, smatrajo moji delodajalci to
                     za izzivanje.« Misli seveda na svoje versko življenje. Ko so ga poleti leta
                     1955 iz Ponikev premestili v Štalcerje, »čeprav za to ni bilo nikake službene
                     potrebe«, mu je nadzornik – kakor navaja v osnutku pisma – rekel: »Pusti
                     cerkev, pa boš lahko izbiral službena mesta.« Na to mu je Guna odgovoril s
                     stavkom, ki daje iz tega, kako je postavljen, čutiti, s kakšnim poudarkom je
                     bil zapisan in ki človeku ne gre iz spomina: »Tega pa jaz ne morem storiti.« In
                     v obrambo vseh učiteljev še doda: »Tudi učitelj je državljan z vsemi
                     pravicami.« Ali drugače: tudi učitelj je človek.</p>
                  <figure>
                     <graphic url="slike_z_27/z_27_16.png"/>
                     <head>Slovenska izgnanska drušcina v Ljigu ob obisku slovenskega lazarista
                        Prebila – Vinko Guna stoji na skrajni levi, njegova mati sedi druga z leve,
                        žena Marija je v drugi vrsti z belim ovratnikom <name type="author"/></head>
                  </figure>
                  <p>Na bistvo problema je Guna opozarjal tudi drugod. Med drugim zelo obširno v
                     vlogi, s katero se je 15. marca 1956 pritožil na Občinski ljudski odbor v
                     Velikih Laščah zaradi negativne rešitve njegove prošnje, da ga namesto v
                     Štalcerje namestijo za učitelja v Karlovici, kjer je tedaj z družino tudi
                     stanoval. Pritožil se je nad tem, da ga je Okrajni ljudski odbor Kočevje
                     dekretiral v Štalcerje v času, ko je bil v bolniškem staležu, predvsem pa nad
                     tem, da je bil »razlog premestitve, ki ga odločba sicer ne navaja, a ga nihče
                     od odločujočih ni tajil, moj odnos do vere«. Potem pa se na kratko dotakne ene
                     od utemeljitev, s katero so v Laščah podprli neugodno rešitev njegove prošnje
                     za službo v Karlovici. V zavrnitvi je pisalo: »Upošteval se je tudi predlog
                     občinskih množičnih organizacij, ki predlagajo, da se istega ne namesti na to
                     delovno mesto, ker v ideološkem pogledu ne izpolnjuje pogojev, da bi poučeval
                     otroke članov množičnih organizacij.« Na to odgovarja Guna: Sklicevanje na
                     sklep množičnih organizacij je neumesten in nezakonit; razlog, ki ga odločba
                     navaja, da »v ideološkem pogledu ne izpolnjuje pogojev«, je tudi nezakonit;
                     nasprotuje namreč ustavi in zakonu o verskih skupnostih in Deklaraciji o
                     človekovih pravicah. »Ti zakoni pa vežejo vsakega državljana, vsako oblast in
                     tudi množične organizacije.« V prilog svojim trditvam navede Guna nekaj členov
                     ustave:</p>
                  <p>Člen 21: Vsi državljani SFRJ so enaki pred zakonom in enakopravni, ne glede na
                     narodnost in veroizpoved.</p>
                  <p>Člen 23: Vsem državljanom so ob istih pogojih enako dostopne vse javne
                     službe.</p>
                  <p>Člen 25: Državljanom je zajamčena svoboda vesti in svoboda veroizpovedi.</p>
                  <p>Po tej pritožbi so na občini v Laščah organizirali sestanek, na katerega so
                     bili vabljeni Guna, nekateri ljudje z občine in nekateri z okraja. Tu so se
                     pogovarjali z odprtimi kartami. Guni so povedali, da »nima kvalifikacij za
                     učitelja v njihovi občini«. Trditev, da »nima kvalifikacij za učitelja« je Guno
                     dvignila: on da nima kvalifikacij, kaj pa tisti, ki ... In je začel govoriti o
                     političnem oportunizmu učiteljev in učiteljic, o njihovem moralnem stanju, o
                     njihovi strokovnosti. Vstali in zavpili so tudi oni drugi: da žali lik
                     socialističnega učitelja, da tega tu ne bodo dovolili. Potem pa je prišlo
                     glavno: »Očitali so mi spet, da sem bil pri župniku, da z družino hodim k maši
                     in jih tako izzivam.« Guna se je spet skliceval na zakone in dokumente
                     omikanega sveta in končal s političnim stavkom: »Nikjer ni rečeno, da ta
                     svoboda za učitelja ne velja.«</p>
                  <p>Ganljiv je pri tem stavek, ki ga ob tem poročilu naslavlja na svoje otroke: »Na
                     kolena pasti pred njimi nisem mogel, dasi so oni to pričakovali.«</p>
                  <p>Edini večji uspeh, ki ga je Guna dosegel v boju s komunistično šolsko
                     birokracijo, je bila razveljavitev odpovedi službenega razmerja, ki jo je izdal
                     Okrajni ljudski odbor Kočevje. Stvar je potekala na kratko takole. Ko je
                     avgusta leta 1955 Guna v Ponikvah izvedel, da ga mislijo premestiti v
                     Štalcerje, je vedel, da je sedaj edino, kar lahko naredi, to, da se sklicuje na
                     svoje slabo zdravstveno stanje. Ukrepal je hitro. Zdravniška komisija mu je
                     odobrila štirimesečni bolniški dopust in dekret za Štalcerje ga je dosegel, ko
                     je že bil v bolniškem staležu. Po koncu bolniškega dopusta januarja 1956 je
                     Okrajni ljudski odbor Kočevje 28. marca sklenil, da se odpusti iz službe, češ
                     da zdravniki Guni dve leti odsvetujejo delo v razredu, administrativnih služb,
                     za katere pa je Guna po mnenju zdravnikov še sposoben, pa v okraju ni. Na to
                     odločbo se je Guna pritožil in Kočevje je pritožbo zavrnilo. Gunova odvetnica
                     dr. Ljuba Prennerjeva je potem pri Vrhovnem sodišču LRS dosegla, da je 29.
                     septembra odločbo okraja Kočevje odpravilo, s pripombo, da je na to odpravo
                     možna pritožba na Zvezno vrhovno sodišče v Beogradu. Ko je slednje 30. aprila
                     1957 potrdilo sklep Vrhovnega sodišča LRS, je 18. junija 1957 dr. Ljuba Prenner
                     sporočila Guni »veselo vest, da je Zvezno vrhovno sodišče pritožbo okraja
                     Kočevje zavrnilo«, okrajni ljudski odbor Kočevje pa je seznanila z novim
                     stanjem, po katerem je »Vinko Guna z vami v neprekinjenem delovnem razmerju«.
                     Guna je sicer v tem zmagal, a je moral vseeno v Štalcerje, ker so bili glede
                     kraja namestitve krajevni šolski odbori samostojni.</p>
                  <p>Potem ko je Guna spomladi leta 1956 dobil odpoved službenega razmerja, je
                     naredil nekaj korakov. Tako je prosil za službo v uredištvu Prosvetnega
                     delavca. Zaman. Pripravljen je bil iti službovat v Prekmurje. V zvezi s tem mu
                     je Svet za šolstvo LRS 10. septembra 1956 sporočil, da mu Murska Sobota nudi
                     učiteljsko mesto ali v Bodoncih ali v Prosenjakovcih, a ga Murska Sobota že čez
                     nekaj mesecev seznani, da ga tam v tem letu ne morejo nastaviti. Mogoče je med
                     tem za katero od ponujenih mest res prosil, a so v Murski Soboti že zvedeli za
                     njegove politične razmere. Oglasil se je v pisarni Vide Tomšičeve in z njeno
                     tajnico celo govoril, obrnil se je na republiški odbor Združenja učiteljev in
                     profesorjev Jugoslavije – nekakšen sindikat. Povsod je dobil nekaj obljub,
                     učinkovitega posega pa ni bilo od nikoder.</p>
                  <p>Čeprav je Guna dobro vedel, da družbi, v kateri živi, vlada totalitarna
                     ideologija, ki je proniknila in napolnila vse pore življenja, je bil vendarle
                     take čudi, da je navsezadnje vse izvajal iz moralne narave konkretnega človeka:
                     vse zasluge je pripisal njemu, vso hvalo je dajal njemu, njega pa je tudi
                     krivil za vse, kar se mu ni zdelo prav. Ko v Spominih opisuje svoj spopad s
                     komunistično šolsko nomenklaturo v Laščah, se zdi, da teh ljudi ne obsoja kot
                     komuniste, ampak da jih obsoja predvsem kot slabe ljudi. Ob tem daje svojim
                     otrokom tale nauk: »Otroci! Nikoli ne imejte s takimi ljudmi nobenega opravka!
                     Ne pogovarjajte se z njimi. To niso poštenjaki, ki bi prenesli resnico in
                     izvajali zaključke, če se jim kaj dokaže. To so hlapci. Zelo vam še enkrat
                     svetujem: ogibajte se jih. Če pa bi se kdaj le zgodilo, da bi brez svoje krivde
                     prišli z njimi v spor, tedaj častno branite svoje prepričanje. Boga pa prosim,
                     otroci moji, da bi vam s takimi preizkušnjami bilo prizaneseno.«</p>
                  <p>Tak človek je bil Guna. Ko so v Ponikvah otroci pisali pri njem šolski nalogi
                     Valentin ima ključ od korenin in Gregor ptičke poženil, se je krajevni
                     ideološki zelot pritožil v Kočevju, »da ne more pošiljati otrok v šolo, kjer
                     učitelj uči otroke o svetnikih«. Prišel je odondod nadzornik in se oglasil – ne
                     pri Guni, ampak pri njegovi ženi. Prosil jo je, naj vendar doseže, da mož ne bo
                     več hodil k maši, če pa že na vsak način mora, pa naj gre kam drugam, recimo v
                     Ljubljano. Žena je cenila nadzornikovo dobronamernost, a ga je morala seznaniti
                     z dejstvom, da to ne bo mogoče.</p>
                  <p>Ocenjevalni listi, kolikor jih je ohranjenih, vsebujejo dve vrsti ocen: ene so
                     dobre in celo zelo dobre, druge pa slabe. Hvali se njegova pridnost in
                     strokovnost, opaženo je bilo njegovo delo pri prosvetnih in gospodarskih
                     organizacijah v kraju, daje se mu priznanje za obnovo šol, posebej v Izlakah,
                     Karlovici in Ponikvah. Po drugi strani pa se mu marsikaj očita: da je
                     »ideološko indiferenten«, da bi moral pouk, zlasti pouk pri zgodovini
                     »ideološko bolj podpreti«, da ne najde pravega »stika z množicami« – verjetno
                     je mišljen kardeljevski stik z množicami – še leta 1953 je nadzornik opazil, da
                     »ne daje zgleda ideološko pravilno usmerjenega učitelja«. Toda nadzornik za to
                     leto je opazil še nekaj drugega, kar je izrazil na način, ki nas prijetno
                     preseneti: »Zahaja tudi v cerkev, kljub temu pa je dober učitelj, ker dela to
                     iz notranje potrebe.«</p>
                  <p>Najslabše je bil ocenjen prvo leto na Karlovici, to je leta 1947. Po pregledu
                     je nadzornik izjavil: »Za vaše delo in vaš odnos do ljudske oblasti vam ne
                     morem dati boljše ocene kot dobro.« Na to mu je Guna odgovoril: »Moja ocena je
                     moja vest, da sem pošteno delal. Vaše ocene pa narekujejo meni sovražni ljudje
                     in vaša pristranost. Nikoli me ne boste, tudi z najslabšimi ocenami ne,
                     pripravili do tega, da bi se družil z nekaterimi ljudmi več kot terja moja
                     služba. Nikoli se ne bom družil z ljudmi, ki imajo na sebi toliko političnih
                     barv kot Krjavljeva suknja.« Nadzornik, ki se je pred obiskom na šoli oglasil
                     na KLOju, kjer so določili oceno, je konec Gunovih besedi zelo dobro razumel.
                     (»Nekoč je po procesijah molil rožni venec!«)</p>
                  <p>Guni so se delale velike krivice. Toda ni ga motilo to, da so se te krivice
                     delale ravno njemu, ampak da so se sploh delale. Imel je izostren čut za tisto
                     svobodo, ki je politična svoboda, čeprav je on ne bi tako imenoval. Njegova
                     politika je bila tesno povezana z dostojanstvom slehernega človeka; njegovi
                     duhovni senzorji so bili občutljivi za dostojanstvo človekove osebe. In ker je
                     komunistični totalitarizem to dostojanstvo brutalno zanikal, je med njim in
                     Guno nujno prišlo do nepomirljivega nasprotja. Tako je bil, proti svoji volji,
                     vpleten v politiko.</p>
                  <p>Guna je branil nekaj zelo prvinskega in naravnega. To je treba posebej
                     poudariti v našem ubožnem in sebičnem času. Tudi malo pokvarjenem času! Obstaja
                     namreč nevarnost, da ta čas – prav zato, ker je, kakršen je – Gune ne bo
                     razumel. Stavek, ki ga je Guna prvič slišal v Zagorju aprila 1941 in potem
                     poslušal vsa leta po vojni – da se je treba znati prilagoditi – je danes postal
                     ne samo vsesplošna, ampak tudi obvezna norma. Kdor se je namreč ne drži, dobi
                     glas človeka, ki nanj ni mogoče prav računati. Postane pravzaprav nekako
                     sumljiv človek. V tem je izprevrženost našega časa: Guna, ki je s svojo
                     preprosto, prvinsko in biblijsko zvestobo »človek za vse čase«, je postal
                     človek, ki ga čas ne samo ne mara, ampak tudi ne razume. To, da lika človeka,
                     ki ga je postavil Guna, čas ne razume, pa je tako vznemirljivo, da bi moralo
                     pognati na noge vsakega občutljivega človeka.</p>
                  <figure>
                     <graphic url="slike_z_27/z_27_17.png"/>
                     <head>Učitelj Guna s svojimi učenci v Izlakah <name type="author"/></head>
                  </figure>
                  <p>Guna je bil svoj boj iz globokega prepričanja. To se je kazalo v mirnosti
                     njegovega nastopa. Tega vam ljudje, ki so ga poznali, nikoli ne pozabijo
                     povedati: da je bil miren, skromen človek. Nobena stvar pa tako ne poudarja
                     njegovih človeških mer, kot njegova družinskost. Žena in otroci – to je bil
                     njegov prvi svet. Ko je leta 1957 pisal svoje neobsežne Spomine v pozabljenih
                     Štalcerjih, je zapisal tudi tale stavek: »Danes, ko to pišem, sam in osamljen,
                     v pusti, prazni sobi, prav tako pusti, kot je pust svet okoli mene. Mamica in
                     vi vsi, ki vas ljubim, pa ste tako daleč, daleč.« Slava Vidmar iz Ponikev se
                     spominja mičnega prizora iz njegove hiše: godujejo, Guna je pravkar zapel eno
                     svojih priljubljenih narodnih, oglasijo se otroci: Oče, daj še eno, ko znaš
                     tako lepo! Da je to bila srečna družina, so opazili vsi.</p>
                  <figure>
                     <graphic url="slike_z_27/z_27_18.png"/>
                     <head>Oče in sin – Novomašnik Vinko daje očetu v poljub novomašni križ –
                        spredaj hčerka Metka <name type="author"/></head>
                  </figure>
                  <p>Predvsem in v prvi vrsti pa so ljudje povsod opazili, da učitelj Guna hodi v
                     cerkev. To so si tudi zapomnili in o tem se v krajih, kjer je učil, še danes
                     govori. Da učitelj hodi v cerkev, je bilo za ljudi tedanjega časa nekaj
                     nezaslišanega. Guna pa je to počel, in sicer tako, kakor da je to najbolj
                     naravna stvar na svetu. Še danes se ljudje spominjajo mest, kjer so ga vsako
                     nedeljo videli v cerkvi: v Laščah v klopi ob oltarju, v Ponikvah na moški
                     strani spredaj, pri Sv. Gregorju je stal ob spovednici na desni strani. Žena se
                     še spominja: »Ne dež ne mraz ne zameti naju niso odvrnili, da ne bi šla v
                     nedeljo k maši. Včasih sva do pasu gazila sneg, oče spredaj, jaz za njim, ko
                     sva čez Veliko Slevico šla v nedeljo v Lašče.«</p>
                  <p>Njegova zadnja službena leta so potekala bolj mirno. Malo so mogoče k temu
                     pripomogli tudi koraki, ki jih je zanj napravila v Beogradu Mihajlova sestra
                     Ljubica, potem ko jo je Marija seznanila s težavami svojega moža. Po ovinkih so
                     izvedeli, da se je nekoč v Kočevju na okraju oglasil telefon iz Beograda.
                     Nekdo, ki se je očitno dovolj učinkovito predstavil, da so ga poslušali, je
                     hotel vedeti, kaj se dogaja. Posebej je hotel vedeti, ali hodi Guna v cerkev iz
                     političnih razlogov ali iz verskih. Bili so toliko pošteni, da so odgovorili,
                     da dela to zaradi vere. »Potem pa to ni vaša stvar in se vas to ne tiče.«</p>
                  <p>Iz Štalcerjev se je leta 1957 spet potegoval za Karlovico, a so ga za eno leto
                     dodelili v Kočevje. Leta 1958 so ga od tu premestili, a spet ne v Karlovico,
                     ampak k Sv. Gregorju. Tu je, na dvorazredni šoli, po devet ali deset ur na dan
                     učil do svoje upokojitve. Dokler je bila družina še na Karlovici, je k Sv.
                     Gregorju hodil od tam vsak dan. Nikoli ni bil prav zdrav, v poznejših letih pa
                     mu je začelo resno nagajati srce in počasi so ga začele zapuščati tudi
                     glasilke. Pot iz Karlovice k Sv. Gregorju je postajala zanj vse težja. Ko so ga
                     upokojili, so to naredili na način, ki se ga Guna do smrti ni mogel spominjati
                     brez grenkobe. Pri odmeri pokojnine mu niso upoštevali nobenega od dodatkov, ki
                     jih je dobival za težavnost zadnjega službenega mesta. Njegova pokojnina zato
                     ni presegla tretjine plače zadnjih službenih let. Družina je bila velika in
                     večidel še ne preskrbljena, zato od tega ni mogla živeti. Zato je morala žena
                     Marija – pri štiridesetih – iskati prvo službo. Ker je bila Gunova, tudi to ni
                     bilo enostavno.</p>
                  <p>Dve leti pred smrtjo so ga moči popolnoma zapustile. Žena je zato morala ostati
                     doma. Umrl je leta 1979 in je pokopan na pokopališču v Mengšu. Ob grobu mu ni
                     govoril mengeški župnik prof. Franc Čampa, ki je Guno poznal še s šole v
                     Zagorju, ker bi tega, kakor je rekel, ne prenesel. Govoril mu je zato
                     ljubljanski pomožni škof dr. Stanko Lenič, ki je tudi bil star Gunov znanec, še
                     iz sodraških časov. V govoru je med drugim rekel: »Stal je kakor hrast.« Ko je
                     žena, ki je stala ob grobu, ta stavek slišala, je pomislila: Mojbog, kako je to
                     res, kako je to res! Zazdelo se ji je, kakor da ta stavek prvič sliši in prvič
                     razume, kaj pomeni. Ko pa bi poznala knjigo, ki je osemnajst let pozneje izšla
                     o človeku, ki je ta stavek izrekel, bi morda pomislila tudi na to, da mogoče
                     tudi ni nikogar, ki bi imel večjo pravico to reči.</p>
               </div>
               <div type="div3">
                  <head>Epilog</head>
                  <p>Letos prvega maja se je majhna družba odpravila na izlet na Dobeno. Pridružila
                     se ji je tudi Gunova najmlajša hčerka Tadeja. Med potjo je tako naneslo, da sta
                     hodili skupaj z neko prijazno in simpatično gospo – že nekoliko starejšo. Še je
                     tako naneslo, da je Tadeja začela pripovedovati o svojem očetu. Tu pa se je
                     gospa zares začudila: da o čem takem prvič sliši in da se ji to zdi komaj
                     verjetno. Morda pa je provociral, se je domislila, saj bi vendar lahko hodil v
                     cerkev v kak drug kraj. Tadeja je skušala razložiti, da bi se to očetu ne zdelo
                     vredno človeka. Vredno človeka? Tadeja ni bila povsem prepričana, da jo gospa
                     prav dobro razume.</p>
                  <p>Kakšno ime že nosi naša doba? Ah, saj res! Postmoderna.</p>
               </div>
            </div>
            <div type="div2">
               <head>Učiteljica, ki ne more biti vzgojiteljica naše mladine</head>
               <p>Slovenski poročevalec – pomlad 1947</p>
               <p>Še vedno imamo premalo učiteljev in profesorjev. Vendar ni toliko važno število,
                  važni so predvsem ljudje. Zdaj po skoraj dveh letih svobode mora biti vsakemu
                  našemu pedagoškemu delavcu vsaj približno jasno, kakšno mora biti delo v šoli,
                  kako je treba in kaj je treba doseči. Kdor pa je še danes tako daleč od našega
                  časa, da ni pri njem čutiti morda niti prizadevanj, voditi mladino po stopinjah
                  narodno osvobodilne borbe v delovno sedanjost in bodočnost, kdor morda celo
                  zavestno zavaja mladino s poti naše borbene preteklosti in ustvarjalne sedanjosti,
                  gotovo ne spada več v šolo.</p>
               <p>V Dobrniču na Dolenjskem je učiteljica Višnerjeva, ki poučuje tako, kot da bi
                  živela pred petdesetimi leti. Pa niti ni stara, temveč ji je komaj 36 let.</p>
               <p>Nikoli ne omenja otrokom dnevnih dogodkov, o Franciji vedo učenci, da je tam doma
                  »pariška morda« in da tam izdelujejo parfume, ne vedo pa ničesar o mirovni
                  konferenci, ki je bila v Parizu. Toda Francija je dokaj daleč, mnogo slabše je, da
                  ne vedo ničesar o OF, da nikoli ne govore v šoli o maršalu Titu. Ničesar ne vedo o
                  ureditvi nove Jugoslavije, ničesar o ljudski oblasti itd.</p>
               <p>Ob obletnicah Leninove smrti in ustanovitve Sovjetske armade se učiteljici ni
                  zdelo, da bi bila otrokom povedala kaj o Leninu in Sovjetski armadi. Otroci so
                  slišali za Rusijo, ne pa za Sovjetsko zvezo, ničesar niso izvedeli o gospodarski
                  in politični ureditvi SZ, še manj pa o pomenu Sovjetske armade za našo
                  osvoboditev.</p>
               <p>Ob obletnici Prešernove smrti so otroci pisali citate iz njegovih pesmi na
                  lističe. Na steno pa so pod sliko maršala Tita in poleg Prešernove slike nabili
                  Prešernov verz »Le čevlje sodi naj kopitar!« Niso pa vedeli povedati, kaj ta napis
                  pomeni. Zato pa so tem več slišali o Slomšku. Na stenčasu in v zvezkih imajo polno
                  njegovih pregovorov, kot na primer: »Boga se bati, greha varovati pa dobro
                  storiti, je zadosti modrosti za časno srečo in večno zveličanje.«</p>
               <p>Niti po imenu ne poznajo nobenega partizanskega pesnika, še manj pa seveda poznajo
                  kako partizansko pesem, zato pa imajo vsi v zvezkih in na pamet znajo pesem o sv.
                  Elizabeti.</p>
               <p>Po vsem tem je seveda popolnoma razumljivo, da je med učenci en sam pionir. Vendar
                  je edini pionirki v razredu učiteljica sama prigovarjala, da naj hodi na sestanke
                  pionirjev zato, da bo potem povedala, kaj tam delajo.</p>
               <p>Izven šole je ni na nobenem sestanku in na nobeni proslavi. To je končno njena
                  stvar. Huje je, da je Višnerjeva edina učiteljica, ki se vse doslej še ni včlanila
                  v prosvetni sindikat, kar pomeni, da se noče izobraževati in da noče postati taka
                  učiteljica, kot jih potrebujemo.</p>
               <p>Mislimo, da je za tak način pouka poleg učiteljice same soodgovorna tudi
                  upraviteljica, ki celo ni javila, da uporablja Višnerjeva neko »Slovensko berilo«,
                  ki je izšlo za časa okupacije, češ »da ne more tožariti« ker je opozarjanje na
                  slab in škodljiv način dela pri vzgoji mladine »tožarjenje« in kakor da ni njena
                  dolžnost, usmerjati pouk.</p>
               <p>Vsakdo izmed nas se mora naučiti razlikovati korist in škodo skupnosti in
                  posameznika. Dolžnost nas vseh, zlasti pa tistih, ki so neposredno odgovorni za
                  vzgojo mladine, je, da delamo to, kar je skupnosti v korist, in se izogibamo
                  vsega, kar je skupnosti v škodo, pa čeprav bi pri tem kak posameznik ne bil
                  zadovoljen.</p>
            </div>
         </div>
         <div type="div1">
            <head>Iskanja in besede</head>
            <div type="div2" subtype="poem">
               <head>Decemberska</head>
               <docAuthor>Karel Mauser</docAuthor>
               <lg>
                  <l>Zdaj je vse dognano</l>
                  <l>nič več ne boli.</l>
                  <l>Čez samotno polje</l>
                  <l>sneg je skril poti.</l>
                  <l>Zrak je ves prozoren,</l>
                  <l>mir iz gozda vre,</l>
                  <l>nekdo gre čez polje,</l>
                  <l>nekdo v večnost gre.</l>
               </lg>
               <figure>
                  <graphic url="slike_z_27/z_27_19 .png"/>
                  <head>December <name type="author">Mirko Kambič</name></head>
               </figure>
            </div>
            <div type="div2">
               <head>Obraz</head>
               <docAuthor>Nada Matičič</docAuthor>
               <div type="div3">
                  <p>Prebudila me je neznosna teža – ali nekaj, kar me je pritiskalo k steni. Vedel
                     sem, torej niso bile več sanje, sploh nisem sanjal tudi tedaj, ko se je tisto
                     zgodilo. Ko so nas kot pse nagnali k robu teme, a nad nami je bil svetel večer
                     z blagim vetrom ... Bili so prebliski zaznav, ki so vzniknili v trenutkih predaha
                     med streli in vpitjem – a ko sem zletel v globino, je nastala praznina: nekje
                     sem obvisel brez duše in telesa. </p>
                  <figure>
                     <graphic url="slike_z_27/z_27_20.png"/>
                     <head>In naj bom dolgo baklja nema <name type="author">Ivan
                        Bukovec</name></head>
                  </figure>
                  <p>Obvladal sem paniko ob spoznanju, da me strel ni zadel, da sem pač zgrmel v
                     globino in se ujel. In nehote sem videl rešitev prav v steni, saj sem zaznal
                     nekakšne izrastke, kamor sem se lahko oprl. Samo tako mi bo moč premagati ali
                     obvladati neznosen pritisk mase živih ali mrtvih ali polmrtvih teles ... Samo to
                     smo še. Ljudje nismo več. Splet teles, gmota, ki se še giblje kot sprijeta
                     celota v klobčiču, silno počasi se giblje, odmirajoče kot potapljajoči s
                     poslednjimi močmi ... Še sem – to. Strašno živ in strašno brezupen. Morda prav
                     zato, ker sem bolj živ od te gmote, od katere se zdaj ograjujem, ker sem bolj
                     vztrajen in celo domiseln. A ko sem v celoti dojel, kaj se dogaja z nami,
                     predvsem z menoj, ko sem bil spet človek misli in čustev, sem zasovražil gmoto,
                     ki se še noče povsem umiriti in mi pomagati preživeti jo. Če se hočem rešiti,
                     moram premagati goro teles. Moram zbrati moči in se osredotočiti na pot iz
                     globine ... Bila je noč in nad nami so sijale zvezde in bil je mir. Predvsem to.
                     Tam gori je bil mir. Mislil sem na zunanjega sovražnika, na ukano. Boj z njim
                     bi bil čisti samomor. Nisem mislil nanj kot na silo, ki jo moram sovražiti, ker
                     me je pahnila v brezno; mislil sem nanj z neznosnim bolečim strahom, ki me je
                     bolj hromel kot samo stanje ujetosti v jami. Kajti bil sem že z mislimi zunaj
                     nje, bežal sem v temi, v svobodo. To je bil pojem, ki me je v tem trenutku
                     povsem obsedel. Zbežati – kako, kam, samo zbežati, res ni bilo časa delati
                     načrte, kajti v meni je vrtalo samo dejstvo: zbežati ... Zavedal sem se, da je
                     čas prekleto neusmiljen, saj je od tu do izhoda prekleto dolga in kruta pot.
                     Hoja po sovražnih in zahrbtnih rokah in nogah, ki mi hočejo preprečiti izhod!
                     Ki hočejo, da poginem z njimi vred! Da segnijem do kosti, do razpada tkiva, ki
                     se še zvija v klobčič, do samih okostij, ki bodo morda nekoč oznanjala sled
                     nekega daljnega mračnega dejanja ... Bili so trenutki pritiska v možganih ko se
                     strah meša s panično nemočjo doseči rob, srečni, rešilni rob – mejo med grobom
                     in življenjem. Rob, ki se mi je v blodnjah prikazoval kot temna vizija svobode,
                     za katero bi v teh trenutkih počel celo stvari, ki so bile mojemu značaju,
                     naravi popolnoma tuje: prepustiti se samoobrambnim nagonom za dosego
                     samoohranitvenega cilja. Vedel sem samo, da se ne smem vdajati paniki, ki se me
                     je spričo brezupnega stanja ponovno polastila. Vsi okoli mene so obsojeni na
                     smrt. Pač niso imeli sreče, da jih ni pokosil rafal. In prav zato, ker je vojak
                     slabo ali površno meril, imam zdaj vso pravico do odrešilnega roba, do
                     zvezdnatega neba in svobodnega gozda. Živ sem! Spet trezno mislim in trezno
                     presojam. Torej sem spet človek z dušo in telesom. Morda sem po višji milosti
                     izbran za življenje ... In prav tedaj, ko sem se hotel pognati čez neko oviro
                     proti zvezdnatemu robu, me je ovira silovito potisnila navzdol, da sem bil
                     zagozden do pasu ... Kaj zdaj? Zahropel sem, premagal krik, ki bi me utegnil
                     izdati in na zvezdnem robu bi se prikazala roka z brzostrelko ... Kot bi bil
                     paraliziran od pasu navzdol, sem se počasi sesedal vase, v lastno nemoč. Začel
                     sem se potiti, tresti: poskušal sem se še enkrat izvleči iz gmote, s prsti sem
                     strgal po steni in zaman iskal oprijem. Preklinjal sem, škrtal – zbal sem se,
                     da bom znorel in klonil ... Potem bo konec ... Ker sem vedel, da ne smem znoreti,
                     sem prisluškoval srcu in njegovemu zdivjanemu bitju. Ali pa so okoli mene
                     butala še druga srca, ne vem ... Sploh sem bil strašno buden, vid in sluh sta
                     bila naprežena do kraja, ko sem gledal v zvezdnato nebo. Tudi medlo stokanje iz
                     tega usihajočega gibanja, me je opominjalo na čas, na bližajočo se svetlobo, ki
                     bo zamrla zvezdnati obok ... Potem je prišla mama. Mama. Edina. Na hišnem pragu z
                     besedami: Pa kmalu se vrni, Andrej ... In ne pij preveč, fant moj! Zvečer bodo
                     štruklji ... Ah, štruklji! Te imam nadvse rad. Če jih naredi mama. Bili so pred
                     mano v skledi, vroči, zabeljeni in tresoči se, če si se jih le dotaknil z
                     vilicami. Živahni, nič sprijeti. Čudovito so dišali, ne vem po čem. Dišali so
                     pač ... Prišel je Albin in sva šla proslavit najino vrnitev. Tudi mama je bila
                     srečna. Saj sem se po nekaj letih vrnil iz mesta za obročem in se bom jeseni
                     lahko vpisal na jus. Bila je ponosna name, da bom študiral, zdaj ko sva že
                     veliko let brez očeta ... Blagor tebi, oče, da me ne boš preživel ... Toda mama!
                     Silovito sem pričel butati v mehko, a trdno gmoto prepletajočih se trupel,
                     lovil sem sapo in stiskal zobe. Mama! Edina. Sama. Ne smem crkniti kot pes v
                     tej smrdljivi luknji! ... A moč je plahnela. Zdelo se mi je namreč, da se
                     pogrezamo, da je nekje pod nami nenadoma nastala nova luknja ... Strah me je
                     zgrabil za golt in se selil v možgane, kjer mi bo slej ko prej razdejal um
                     tako, da se bom vdal ... Dokler sem še lahko mislil kolikor mogoče trezno, sem
                     hojo navzgor načrtoval med dvema možnostma: med steno na levi, od katere se
                     nisem ločil, in grmado trupel na desni ... Med počivanjem sem spet otipal
                     nekakšne izrastke v steni, okruške in vdolbine. Toda nisem jim preveč zaupal.
                     Če bi se opiral samo nanje, bi lahko še globlje zdrsel. Masa teles pa je bila
                     že sama po sebi nevarna in dvomljiva: imela je lovke, ki se prisesajo name in
                     mi onemogočijo gibanje navzgor. O, mama! Pritiskal sem v grmado, stiskal
                     čeljusti, butal s koleni, s komolci, da je oprijem malo popustil. O, mama!
                     Izrabil sem praznino med telesi in potegnil desno nogo toliko kvišku, da sem se
                     z njo mogel opreti ob truplo, ne da bi razmišljal, kaj bi utegnilo biti –
                     glava, hrbet, trebuh – srečo sem imel, da ni bila kaka zlovešča roka, ki bi me
                     popadla ... Potem sem osvobodil še drugo nogo in se s koleni oprl ob steno. Tako
                     sem ob njej lezel navzgor. Med dvema zidovoma. Z živim zidom je bilo težje,
                     mučneje ... Počasi, a vztrajno. Moči so se mi podvojile. O, mama! Deloval sem na
                     pol kot norec z vztrajnim premagovanjem višine do bližajočega se roba ... </p>
                  <figure>
                     <graphic url="slike_z_27/z_27_21.png"/>
                     <head>Končna postaja <name type="author"/></head>
                  </figure>
                  <p>Zvezde so se mi približevale! In tam je bil končno rob, ki je čakal name.
                     Usodni, zlovešči rob, ki me je bil pahnil v pogubo, a ga bom premagal! Tako se
                     bo zaključil krog – v mojo korist. Samouteha mi je bila zdaj nadvse potrebna.
                     Ujel sem se za najbližjo zvezdo, ki je bila velika kot cekin in mi je
                     pomežikovala. Zvezda – novo življenje. Slišal sem svoje srce, ki ni divje bilo
                     le v meni, temveč ga je bilo vse polno tudi okoli mene, srce, ki je trosilo
                     okoli blazno radost: O, mama, rešen sem! Kajti sedel sem na vrhu gore mrličev,
                     na vrhu premaganih – samo glavo mi je bilo treba pomoliti čez rob ... Treba se je
                     bilo z zadnjimi močmi povzpeti iz jame. Postal sem oprezna in prisluškujoča
                     žival v temi, da bi zaznal kak nevaren sovražen premik. Zavedal sem se
                     življenjske pomembnosti tega trenutka, ko bom na robu, saj noč ni bila čisto
                     črna. Me bo že kdo odkril ... A me ni. Nikogar ni bilo, ko sem s pomočjo trebuha,
                     rok in nog prilezel na rob – jama tu ni bila strmo odsekana, marveč se je
                     položno razširila. Potem sem se odplazil stran, v zavetje teme. Za nekaj
                     trenutkov sem skušal pomiriti razdivjano srce, ki ga je strah tako razvnel, da
                     bi me lahko izdalo. Neznosno tišino so še trgali pojemajoči glasovi, ki so se
                     od tu slišali kot zateglo, neubrano zavijanje žrtev nočnih plenilcev. A čudno,
                     v agoniji bega – kajti beg in strah sta večna sopotnika – glasovi iz jame me
                     niso več vznemirjali! O, mama, živ sem! Zato samo beži! Ne vem, koliko časa sem
                     se plazil, na srečo je bila še noč, a nisem utegnil gledati po zvezdah ... V
                     globokem gozdu sem se spet človeško zravnal – zdaj je bilo lažje. Srce se je
                     malo umirilo, jezik se je zlepil z nebom in začela me je zmagovati žeja. Kot bi
                     imel polna usta umazanije, polna usta jame in mrličev! Vse se je zlepilo v meni
                     v umazano kepo in me dušilo ... Hodil sem dolgo in počasi, opletajoče. Načela me
                     je utrujenost; strah je popustil. Zato sem čakajoč na jutro zdrsnil pod drevo,
                     ki me je pokrilo z vejami. Zahvaljeval sem se drevesu, ki me je pokrilo. Čeprav
                     me je mučila neznosna žeja. Voda! Voda mi bo izmila umazanijo iz telesa,oprala
                     mi bo dušo, oživila možgane in vrnila moč nogam in rokam ... Ne vem, za koliko
                     časa me je vzel spanec. Ko sem se prebudil, je bil dan. Zora. In mučna žeja.
                     Taval sem skozi nežno svetlobo, ki se je spršela med drevesi in me ohrabrila za
                     dnevno, a zdaj manj nevarno pot med žive. Bil sem prepričan, da se le v noči
                     lahko skotijo strašne stvari, svetloba pa jih omili. Svetloba me bo pripeljala
                     do ljudi, ki bodo prijazni in gostoljubni, ki mi bodo dali piti in jesti! S
                     takim trdovratnim upanjem – ali samoprevaro? – sem koračil dalje, gozd je
                     postajal redkejši. Minil je celo strah, da bi me lahko noč pripeljala spet v
                     bližino jame ... Zmagala je fantastična logika, da se bo srečno končalo, ker me
                     vojak ni bil zadel. Torej sem ostal živ in bom ostal živ! Tako je hotela Usoda.
                     Sem pač usodovec ... Potem sem obstal. Slišal sem vodo. Klokot. Vztrajen, nenehen
                     šum neizmernega toka, ki nikoli ne usahne. Voda! Pognal sem se za šumenjem – in
                     jo odkril v ozkem koritu grabna, po katerem sem zdrvel. Padel sem vanjo, jo
                     lokal, si namakal obraz in lase, slekel suknjič in srajco, izmival pot in
                     umazanijo, se sezul in skakal po koritu, bog se usmili, bil sem nor! Zares živ.
                     O, mama! Legel sem k vodi in užival ob šumljanju in klokotanju, o sladko
                     življenje! Nič me ni moglo več prestrašiti, da se ne bi mogel vrniti k tebi,
                     mama. Potem ko sem odšel z Albinom proslavit najino vrnitev. Veš, bila nas je
                     polna krčma in bil sem dobre volje, saj sem po letih vojne spet lahko stiskal
                     roke svojih sošolcev. Nisem preveč pil, ker nisem hotel razočarati tebe, mama,
                     in tvojih štrukljev! Saj mi potem ne bi več teknili ... Zato sem prizor z
                     vladnimi vojaki, ki so nenadoma vdrli v gostilno, prestal mirno in trezno – vse
                     do trenutka, ko je vojak položil roko na Albina. Opazil sem, da je fant
                     prebledel že v hipu, ko je zagledal brzostrelke. Kaj, hudiča, se gredo spet
                     vojno? sem se začudeno vprašal. Albin se je sklonil k meni, neznansko
                     prestrašen in zašepetal: Vse vprek lovijo. Kdor ni bil zanje ... Več ni povedal,
                     kajti vojak ga je že pehal proti vratom. Pritisk v možganih pa me je prisilil k
                     nenadni odločitvi. Pazi, mi je rekla polovica glave, ne vtikaj se! Nihče ti nič
                     noče. Prišli so po druge! ... Vzmet druge polovice pa me je potisnila naprej –
                     saj je šlo vendar za prijatelja Albina! Pustite ga! sem zavpil in vojak se je
                     obrnil. Kdo pa si ti, a? je revsknil. Mislim, da mu je odgovoril moj obraz,
                     mama. A, bi šel rad zraven? No, prav, kar z nami! Potem me je od zadaj zagrabil
                     drug vojak in tako sem odšel za Albinom. Toda nisva se videla več. Tam so bili
                     kamioni za živino in postali smo živina za zakol. Ni mi bilo treba preveč
                     pameti, da sem to zaznal. Dva dni zapora, ne da bi zalegla kakšna beseda,
                     bodisi kot prošnja, rotitev ali ponižno vprašanje. Nič. Vsi smo bili
                     zaznamovani. In potem so nas naložili in odpeljali ... Mama, vrnil se bom! Za
                     nove štruklje ... Dan me je opomnil, da moram kreniti. Od vode v grapi se nisem
                     več ločil. Sledil sem živahnemu toku, ki se je polagoma razširil v potok in me
                     končno pripeljal do opuščenega kamnoloma. Gozd se je razredčil, kolovoz mi je
                     pokazal smer proti hišam. Dali mi bodo jesti. Ne bom jih strašil z jamo. Ni me
                     bilo strah teh ljudi ob gozdu in v samoti. Strah me je bilo onih, ki ubijajo na
                     povelje, ki slepo izvršujejo ukaze in jim je užitek ubijanje in mučenje ... Zato
                     sem krenil proti osamljeni kmetiji. Nekdo je delal na njivi. </p>
                  <p>»Dober dan. Oprostite, ker vas motim. Veste, prvič sem v teh krajih in sem
                     zašel ...«</p>
                  <p>Možakar se je dvignil in se zazrl vame. Ostrmel je.</p>
                  <p>»Vaš obraz ...« je izdavil in se oprl na motiko. </p>
                  <p>»Ah, to ... Padel sem in se potolkel.«</p>
                  <p>»Aaa?«</p>
                  <p>Vedel sem, da je uganil. Kakšne novice že pridejo naokoli. Po tolikih žrtvah.
                     Bil je voljan, da mi ustreže. Žena me je nahranila, lahko sem se očedil, dobil
                     sem čisto srajco in boljšo obutev. Za nekaj ur sem se odpočil na senu. Bili smo
                     nadvse redkobesedni. Izogibali so se mi s pogledi, a opazil sem, kako so
                     pogosto naskrivaj strmeli vame, posebno otroci. Vedo! Strah jih je, mene in
                     tistih, ki so mi to storili. Kako vedo? S čim sem se jim izdal? Ne vem ... Proti
                     večeru me je gospodar pospremil na železniško postajo ...</p>
                  <figure>
                     <graphic url="slike_z_27/z_27_22.png"/>
                     <head>Osamela domačija <name type="author"/></head>
                  </figure>
                  <p>Drugi dan sem se pojavil na domačem pragu. Srce mi je spet zdivjalo. Vrata so
                     bila zaprta. Pobutal sem.</p>
                  <p>»Mama!«</p>
                  <p>Hiša je molčala. Od strahu? Tudi ona? Kaj je svet še zmeraj obseden od strahu?
                     Ne bo nikoli konca?</p>
                  <p>»Vrnil sem se, mama. O, mama! Zaradi tebe sem vzdržal to hudičevo pot,« sem
                     vpil in tolkel.</p>
                  <p>Potem se je nekaj premaknilo. Po stopnicah. Njeni koraki. Obstala je za
                     vrati.</p>
                  <p>»Kdo je?«</p>
                  <p>»Mama!«</p>
                  <p>»Hvaljen bodi Bog! Torej si se le vrnil! Vse mogoče so govorili. Da so vas
                     zaprli ... da bi nekaj preverili ... Nič nisem razumela, kar so govorili ... Strašno
                     sem se bala ... Torej so te le spustili ... Le kje imam ključ? Veš, zdaj se spet
                     zapiramo ... Čisto sem zmešana ... Le kam sem ga založila? Ah, tu je, v žepu ga
                     imam. O, moj ljubi fant, si le prišel ...«</p>
                  <p>Nerodno je odklepala, dokler ni v poltemni veži zažarel njen obraz. Stopila je
                     na prag, da bi bolje videla. Ostrmela je.</p>
                  <p>»To ... to ni moj fant!« je kriknila.</p>
               </div>
            </div>
            <div type="div2">
               <head>Živi sij padajočih zvezd </head>
               <docAuthor>Brane Senegačnik </docAuthor>
               <div type="div3">
                  <head>Ob tridesetletnici smrti Alojza Gradnika</head>
                  <p>Po vinogradih okrog Medane kakor že davno visijo na trtah grozdi in »v soncu
                     omedleva breg« - tako v resničnosti, ki jo zaznavamo okrog sebe, kakor tudi v
                     neki pesmi, ki odpira vrata v njene globine. Kakor že davno, tako tudi sedaj,
                     trideset let po smrti avtorja tiste pesmi: velikega slovenskega in evropskega
                     pesnika Alojza Gradnika.</p>
                  <p>Alojz Gradnik velja za klasika slovenske literature. Toda: kaj to pravzaprav
                     pomeni danes? Ali skozi mlačni nimb klasičnosti, s katerim ga je zagrnila
                     literarna zgodovina, seva njegova resnična podoba, njegova »tožna človeška
                     slika«? Ali ni ostal v literarnem spominu varno shranjen v nezanimivem ovoju
                     obvezne šolske lektire? Saj res: kaj bi z njim, »pjesnikom istarskih i kraških
                     pejsaža«, kot ga predstavlja neki leksikon? Tradicionalizem v vseh ozirih:
                     socialni, poetični in duhovni; schopenhauerjevsko svetožalje, nekaj
                     ekspresionističnih popadkov in ščepec drznosti pri uvajanju telesa v slovensko
                     poezijo - in sopotnik moderne je izčrpno znanstveno predstavljen. V odgovor na
                     vse to bi lahko rekli pravzaprav samo eno: Gradnik živi v mnogih nevidnih
                     intimnih srečanjih, ki so za oko medijske javnosti nezanimiva in za katere je
                     ta javnost v mnogočem irelevantna. In če je tako, če se njegova zgodba
                     nadaljuje v tem »naravnem« prostoru poezije, potem je vse tako, kot mora biti.
                     To pisanje ne bo njegovi veličini ničesar dodalo ne odvzelo. Vendar pa javnost
                     ni samo prostor, kamor prispejo ljudje in njihova dela po ključu nekakšne
                     »objektivne selekcije« in ni samo izraz kulturnega dogajanja, temveč je tudi
                     njegov oblikovalec. Zato je važno semtertja znova opozoriti tudi na stvari, ki
                     sicer žive, a jih javnost ne imenuje z imenom, kakršno pritiče njihovemu
                     duhovnemu bogastvu in pomenu za obstoj celotne kulture. Zelo zelo redke so v
                     slovenski literaturi pesmi, ki bi s tolikšno močjo kakor Gradnikove govorile o
                     tem, kako človek prihaja do samega sebe, in ki bi ga odnašale s seboj na to
                     pot. In to morda upravičuje zapis ob jubileju pesnikove smrti. </p>
                  <figure>
                     <graphic url="slike_z_27/z_27_23.png"/>
                     <head>Pomlad v Goriških brdih <name type="author">Mirko Kambič</name></head>
                  </figure>
                  <p>Ker nas ozek prostor omejuje, ne moremo obsežneje razpravljati o raznolikih
                     potezah celotnega pesnikovega opusa, ampak bomo skušali čimbolj strniti nekaj
                     njegovih bistvenih, do sedaj premalo opaženih poetičnih odlik. Ustavimo se kar
                     pri začetku. Gradnikov prvenec Padajoče zvezde je ob izidu izzval različne
                     odzive. Posebej značilen in zgovoren se zdi - čeprav je negativen ali pa prav
                     zaradi tega - tisti, ki ga je priobčil v Domu in svetu tedanji urednik revije
                     Izidor Cankar, človek izvrstne izobrazbe, evropskega kulturnega razgleda in
                     finega estetskega čuta. Zbirki je očital marsikaj: metrično trdoto; nelogično
                     trganje stavkov zavoljo verzne sheme; zgolj umsko kombiniranje namesto
                     pristnega občutja; pa tudi razbrzdano strastnost. Ker naj te pesmi »lenobnega
                     hrepenenja po belih zorah« ne bi prinašale nič novega, še neizpovedanega, naj
                     bi bil njihov izid komajda opravičljiv. Čeprav je Cankarja pri tem zapisu morda
                     vodila ideologija, ki ji je takrat pripadal, se zdi, da je vzrok njegovega
                     »napada« globlji: to je očitno nerazumevanje Gradnikove umetniške srčike. Pri
                     tem se zastavlja vprašanje, ki ni omejeno zgolj na ta »konflikt« in ima
                     splošnejši pomen za kulturo. Zakaj imajo tolikokrat ravno kulturni »grands
                     seigneurs« v sebi nekakšen kompleks dobrega okusa, nekakšno shemo
                     intelektualističnih konvencij, ki jih nezgrešljivo vodi k temu, da presojajo
                     umetniška dela s sicer zanesljivih, a v bistvu irelevantnih stališč? Zakaj
                     uglajeni prezir do »ljudske« umetnosti tako pogosto iz njih napravi nekakšne
                     »drugotne populiste«, mrzlokrvne snobe, vernike uveljavljenih sodb in zunanjih
                     znakov? Preprosto povedano: zato, ker ne morejo sprejeti tega, da je poezija
                     (umetnost) v bistvu način duhovnega življenja. Od tod notranji odpor,
                     nesposobnost čutenja, z drugo besedo antipatija do vsega, kar je zraslo iz
                     strasti neposrednega doživetja, pa četudi s popularno »umetnostjo« nima nobene
                     pomembne zveze.</p>
                  <figure>
                     <graphic url="slike_z_27/z_27_24.png"/>
                     <head>V tihem pristanu <name type="author">Mirko Kambič</name></head>
                  </figure>
                  <p>Morda je prav tu iskati tudi vzrok temu, da je Gradnik sorazmerno nerelevanten,
                     kar zadeva vpliv na moderno in sodobno slovensko poezijo (poleg njegove
                     tehnopoetične »ozkosti« in filozofskega realizma starega kova). To se pravi, da
                     so se sicer spreminjali postopki pisanja, da so se menjavale estetske
                     perspektive in pogledi na svet, ni pa se spreminjalo nekaj bolj temeljnega:
                     način, na katerega so ljudje zares dojemali same sebe in svet in to dojemanje
                     uresničevali v svojem delovanju. Drugače si težko razložimo takšno in tolikšno
                     nezanimanje. Kajti Gradnik je nespregledljiv po svoji izjemni predanosti
                     življenju v celoti in po grenkem pogumu, s katerim sprejema svojo človeško
                     individualnost. Z drugimi besedami: ves živi tisto življenje, ki je tega edino
                     vredno in ki je edino resnično. Filozofsko ime za to pa je življenje
                     globinskega jaza. Globinski jaz ali človekova oseba je tisto jedro, ki si ga
                     človek ne more predočevati, temveč ga lahko dojema le v posebnem, celostnem
                     spoznavnem aktu - intuiciji. (Kadar prihaja človek do jedra samega sebe ali
                     drugega v umetniškem doživetju, govorimo o poetični intuiciji.) Ta entiteta je
                     fundirana na posameznih »delih«, ki jih človek razpoznava po drugih spoznavnih
                     potih: najbolj groba in preprosta je kajpak delitev človeka na telesno in
                     duševno razsežnost. Kakor pa globinskega jaza ni moč zvesti na njegove dele in
                     ga imeti za preprosto vsoto le-teh, pa vendarle pomenijo njegove integralne
                     elemente: brez njih ne more obstajati. Ta jaz je torej v središču Gradnikove
                     poezije; in zdi se, da prav od tod prihaja njena »naravnost«, občutek
                     spontanosti in popolne neposrednosti njegovih najboljših pesmi; občutek, da mu
                     je, kakor redko kateremu našemu pesniku, uspelo »odkriti« izvorni smisel,
                     teleološko funkcijo pesnjenja.</p>
                  <p>Novejše analize so videle Gradnikov pomen za slovensko poezijo in njen razvoj v
                     njegovi »vpeljavi telesa« v erotično poezijo (Poniž). Najsibo ta ugotovitev še
                     tako utemeljena, pa še malo ne more izčrpati globine njegove pesniške misli o
                     človeku in lahko celo zastre njeno kompleksnost. Kdor dvomi o tem, da utripa v
                     njegovih erotičnih pesmih življenje globinskega jaza, naj si (še enkrat)
                     prebere De profundis, Žariš in žgeš ... , Fontana in vodni curek ! Ob tem pa
                     zadenemo na še eno ključno značilnost te poezije. Vse to intuitivno, »duhovno«
                     življenje namreč ne more potekati v samozadostni, idealistični izolaciji
                     notranjega sveta, temveč korenini v »realnih«, otipljivih, aktualnih dogodkih,
                     o čemer priča pravzaprav celoten Gradnikov opus, nekatere pesmi - npr. sonet
                     Resignacija pa še posebej izrecno. Po drugi strani tok te zunanje (materialne,
                     aktualne) resničnosti, ki je integralni del one širše, v kateri živi globinski
                     jaz, le-temu s svojim razvojem dogodkov ne dopušča, da bi se trajno razmahnil
                     in razživel v vsej polnosti. Zato nastane nerešljiv paradoksen položaj: svet
                     človeku daje izkustvo lastne presežnosti, po drugi strani pa mu s svojo
                     neozdravljivo ranjenostjo preprečuje, da bi to presežnost dokončno uresničil.
                     Ljubezenska slast, bližina narave in religiozni zanos so zato hipna ali vsaj
                     kratkotrajna stanja, ki se preobražajo v sanje, hrepenenje in pesem: in samo to
                     je »duhovno posestvo«, na katerem more človek avtentično bivati. Odtod
                     razbolena melanholija in temačnost Gradnikovih pesmi, njihova strašna
                     eksistencialna teža, po kateri so morda širšemu krogu bralcev še najbolj
                     znane.</p>
                  <p>Z interpretativnega vidika, ki ga ponuja misel o globinskem življenju osebe, bi
                     lahko danes, ko so pretenciozne in pogosto ideološko obarvane teze o smrti ali
                     neobstoju človeka pretežno že v zatonu, spet ustrezneje ocenili vrednost
                     neposredne, ekstatične izkušnje ljubezni, posebej tiste, ki žari iz Pisem in
                     uvodnih pesmi v Poti bolesti. Vprašanje je seveda, koliko je sodobna literarna
                     kritika za kaj takega usposobljena, pri čemer pa ne gre v prvi vrsti za
                     tehnično znanje, temveč za osebnostno življenjsko erotiko, ki je pogoj take
                     »eksistencialne« metode.</p>
                  <p>In končno je vredno opozoriti še na specifično vlogo in pomen sanj v Gradnikovi
                     poeziji. Mogoče tu ni odveč poudariti njegovih čudovitih poznejših pesmi: Tožna
                     pesem,V megli, Konec, Zadnje zvezde, ki v nasprotju z dokaj uveljavljenim
                     mnenjem (Kovič, Boršnikova) prinašajo še kako izrazito novo doživljajsko
                     prvino. Sanje so namreč najplemenitejši način, na katerega se presežno jedro
                     človekove osebe ohranja pri življenju v paradoksnem, s trpljenjem preplavljenem
                     svetu. Iz njih raste Gradnikova izrazito samonikla vera, v njih se zrcalijo
                     prepadi življenjske skušnje, njih odseva trpka, a vendar omamna lepota besed. </p>
                  <p>Ko tako prebiramo te pesmi trideset let po pesnikovi smrti, se težko načudimo
                     kritiki Ivana Preglja, da »Gradnik nima oblikovnega daru in da gre v njegovih
                     pesmih bolj za fiktivni tragos kot za resnična doživetja«. Lahko bi rekli prav
                     nasprotno: zaradi resnične tragičnosti in poetične lepote ostajajo ne le
                     spomenik svoje literarne dobe, temveč trajen duhovni izziv in navdih.</p>
               </div>
            </div>
            <div type="div2">
               <head>Jože Osana – spominski utrinek</head>
               <docAuthor>Marijan Tršar</docAuthor>
               <div type="div3">
                  <p>»Življenje ne pozna usmiljenja in tudi zgodovina ne: če sam ne poskrbiš, da se
                     uveljavljen zapišeš vanju, boš zginil bred sledu«, mi je ob priliki trpko
                     razodeval prijatelj. »In ne delaj si iluzij, da bo po tvoji smrti kdo drug
                     mislil nate!«</p>
                  <p>Pa vendar, ali nismo prijatelji in znanci dolžni poskrbeti prav za to: vsaj
                     tisto malo, kar vemo o tem skromnem, zares, dosti, dosti preskromnem Jožetu
                     Osani, zapisati in zapisano ohraniti, pustiti v vednost zanamcem in vsem, ki ga
                     niso poznali, pa je zanje bil, je in še naprej bo zgolj ime, brez značajnih
                     potez osebnostnega profila. Brez vsega tistega torej, po čemer smo ga
                     razpoznavali mi, ki smo se srečavali z njim.</p>
                  <p>Čeprav ne dolgo in le poredkoma. Z Jožetom Osano sem se menda prvikrat srečal
                     na sestanku katoliškega kulturno umetniškega kluba »Krog«, verjetno sredi
                     štiridesetega. Sam sem pripadal že prej našemu, rekli smo kar Kremžarjevemu
                     krožku, a po krajšem obotavljanju sem se z obema Francetoma, Balantičem in
                     Kremžarjem, pridružil temu društvu - če smem to zelo laksno združbo kulturnikov
                     in umetnikov zavezati s takšnim imenom. Najbrž se spomnim prav, da je bil njena
                     gonilna in organizatorska sila germanit in tudi sam pesnik Karel Rakovec, ki mu
                     je uspelo pritegniti vrsto bolj ali manj uveljavljenih literatov, slikarjev,
                     gledališčnikov in glasbenikov. Pa tudi poskrbeti za njihovo »naravno zaledje«,
                     za vrsto ljubiteljev vseh lepih umetnosti. Kot se spomnim, sem tam srečal
                     pesnika Mitjo Šarabona, glasbenika Simonitija, Alenko Gerlovič, Alenko Svetel,
                     naš gledališki ideal gospo Šaričevo, in - ne nazadnje - glasbenika Jožeta
                     Osano. Kot je razvidno, tedaj še ni bilo »ločitve duhov«, ki nas je šele s
                     poletjem sledečega leta, po Hitlerjevem vdoru v Sovjetsko zvezo, začenjala
                     deliti na rdeče, bele in plave. </p>
                  <p>Na sestankih smo poslušali recitacije pesmi in krajše proze naših članov,
                     največ pa se, mimo živih debat o umetnosti in njenem mestu v našem kulturnem
                     prostoru, prepuščal užitkom ob poslušanju vrhunske klasične pa tudi modernejše
                     muzike. Poleg naših občasno sposojenih »društvenih« prostorov v frančiškanskem
                     kolegiju smo se na take popoldansko večerne umetniško použiteljske sestranke
                     zbirali tudi po domovih nekaterih članov. Spomnim se takšnega snidenja pri
                     Osanovih, Bartolovih, Melikovih, Uraničevih, pri Rakovcu in bržčas še kje, a mi
                     je ušlo iz spomina. </p>
                  <p>Jože Osana je bil zadolžen za glasbeni del sestankarskega programa. Dostikrat
                     nam je sam zaigral na klavir, ne spomnim se, ali tudi katero svojih skladb ali
                     le tuje mojstre. Predvsem pa je skrbel za sposojanje gramofonskih plošč s
                     kvalitetnimi izvedbami vrhunskih del iz glasbene zgodovine in jih ob
                     predvajanjih tudi strokovno komentiral, z razlagami približeval nam glasbenim
                     laikom. </p>
                  <p>Nanj pa me veže še droben, a značilen utrinek, ki pa bi naju morebiti tesneje
                     povezal, če se ne bi že iztekel čas za to. Prinesel mi je pesem Otona
                     Župančiča, naslova ne vem, spomnim pa se prvega verza: Devojčica moja, ti davno
                     že spiš ... Povedal mi je, da jo je uglasbil in posvetil svoji ljubezni Zdenki
                     Škofovi. Prosil me je, če bi ji domislil likovno spremljavo, primerno
                     ilustracijo, morebiti kar v lesorezu, ki omogoča reproduciranje. Začel sem
                     delati osnutke zanjo, a dokončnega nisem ne izrisal ne izrezal še ničesar. S
                     koncem vojne in umikom na Koroško so se porazgubile tudi te idejne skice, ki so
                     obetale ustvariti med nama trajnejše sodelovanje.</p>
                  <p>Usoda naju je ločila, nikoli več se nisva srečala.</p>
               </div>
            </div>
         </div>
         <div type="div1">
            <head>Slovenske teme – december ’97</head>


            <div type="div2">
               <head>Pomlad</head>
               <docAuthor>Blaža Cedilnik</docAuthor>
               <div type="div3" subtype="intro">
                  <p>Kam bi s to pomladjo?</p>
                  <p>Nam je je preveč.</p>
                  <p>Naredimo ladjo,</p>
                  <p>odpeljimo jo preč!</p>
                  <docAuthor>Oton Župančič</docAuthor>
               </div>
               <div type="div3">
                  <p>Lansko leto v začetku novembra sem se pogovarjala s prijatelji in znanci –
                     pogovor je tekel o pomladni koaliciji, puckizmu, preteklih nezgodah in napakah
                     in podobno, kar je bilo takrat pač aktualno. Izrazila sem idejo, da bi skupaj
                     poslali pomladnikom pismo podpore za njihov skupen nastop in delovanje, da bi
                     se končno pokazala jasna barva strank kontinuitete, da bi moral pobrati
                     Drnovšek v vlado vse Jelinčiče, »penzioniste«, narodnosti in neodvisnega Pucka,
                     da bi nabral trhlo vladno večino, ki pa ne bi mogla sprejeti nobenega vitalnega
                     sklepa brez konsenza s pomladniki in seveda, bog-ne-daj, da bi kakšen njihov
                     poslanec šprical zasedanje parlamenta, kajti takoj bi se tehtnica prevagala v
                     nasprotno smer. Tako bi morali dejansko za vse vitalne interese oziroma zakone
                     imeti tako rekoč splošni konsenz političnih strank. Potem smo ugotovili, da bi
                     bilo nemara bolje, če bi vsak od nas napisal svoje pismo, ki bi ga podpisalo še
                     nekaj prijateljev in znancev in ga poslal vsem trem predsednikom pomladnih
                     strank. In tako sem sama napisala naslednje pismo:</p>
                  <p>Spoštovani predsedniki strank slovenske pomladi</p>
                  <p>Marjan Podobnik, Janez Janša, Lojze Peterle</p>
                  <p>Veseli smo, da so se stranke slovenske pomladi uspele povezati in tako dobile
                     še eno priložnost. Ne zapravite je!</p>
                  <p>Vsi vemo, da DEMOS ni opravil vseh nalog, ki bi jih moral, da bi naša Slovenija
                     dostojno zaživela. Njegovi predstavniki niso bili kos silam (predvsem so to
                     stranke, ki predstavljajo kontinuiteto prejšnjega režima in mali ljudje, ki so
                     v prejšnjem režimu imeli različne ugodnosti in niso razumeli propada komunizma
                     in njegovih posledic), ki so jih poskušale razbiti in jih prikazati kot
                     nesposobne ter jih na vse načine kompromitirati. Več ali manj jim je to uspelo,
                     vendar ljudstva ni uspelo popolnoma prepričati o svoji zgodbi o uspehu. Zato je
                     slovenska pomlad dobila še eno priložnost, ali pa tudi ne. To je odvisno od
                     vas. V primeru namreč, da se bo ponovila zgodba DEMOSA, bodo imeli spet nov
                     argument, ki bo še bolj utrdil njihovo oblast, saj razen njih ni nikogar, ki bi
                     bil sposoben oblikovati trdno vlado, ki bi zdržala celoten mandat. Glede na to,
                     da imajo v rokah večinski sindikat, medije, različne institucije in še in še,
                     bo vaše delo izjemno naporno in samo združeni in usklajeni mu boste kos.</p>
                  <p>V primeru, da podležete pritiskom (se je že začelo – Francija) in se del vaše
                     koalicije priključi edini stranki, »ki edina lahko ponudi sposobnega
                     mandatarja, ki ima edina sposobne strokovne kadre, ... ki ima skratka ključ do
                     uspeha in blaginje vseh državljanov Slovenije«, bo ta del pomladne koalicije
                     kratkoročno deležen slave in hvale, dolgoročno pa bo zlorabljen in
                     kompromitiran.</p>
                  <p>Ne pustite razbiti koalicije pomladi. Čeprav bo izgledalo, da se je ves svet
                     zarotil proti vam, se zavedajte, da imate za seboj (številčno) večino
                     Slovencev. Če pa bi uspelo komisiji g. Podobnika prikazati svoje ugotovitve
                     javnosti, bi bila večina, ki vas podpira, še veliko večja.</p>
                  <p>Pismo je podpisalo veliko mojih prijateljev in znancev. Ko pa bi ga morala
                     oddati, se mi je v grlu naredila kepa, ki je nisem mogla pogoltniti. Medtem sem
                     izvedela, da je nekaj znancev in prijateljev že odposlalo taka pisma. Pisma
                     podpore Slovenski Pomladi. Vsi so bili prepričani, da bo končno zacvetela v
                     vsem svojem sijaju. Ker so vedeli. da sem tudi sama napisala pismo podpore, saj
                     so ga prebrali, so me spraševali, če sem ga oddala in zakaj nisem nič
                     navdušena. Pa nisem mogla odgovoriti. Rekla sem le, da imam slab občutek.
                     Spraševali so me, če verjamem govoricam, ki so se širili po medijih, da bo
                     Podobnikova stranka vstopila v koalicijo. Rekla sem, da ničesar ne verjamem, da
                     pa me ne bi prav nič presenetilo. Ne takšna, ne drugačna prelomljena beseda in
                     obljuba. In ta občutek mi ni dal, da bi oddala to posmo. Zdelo se mi je (tista
                     moja vraževernost), da je že to dovolj, da sem pismo napisala, da se bo vse
                     sfižilo. Da bodo vsi trije pomladniki vso reč zašuštrali. In zato pisma nisem
                     odposlala. Pa so jo res zašuštrali. In to temeljito. Najprej je Ljudska stranka
                     prelomila dano besdo. Potem sta jo ostali dve napadli z vseh strani, tudi z
                     nizkimi udarci, kar so seveda neodvisni mediji z največjo naslado posredovali
                     javnosti. Pa jim to očitno še ni bilo dovolj. Popolnoma so zamočili še
                     predsedniške volitve. Namesto da bi se tisti hip, ko jim je razpadla koalicija,
                     začeli iskati pravega kandidata za predsednika, so mečkali in mečkali. Pa bi na
                     državnozborskih volitvah dobili večino glasov, če ne bi imeli nekateri naši
                     državljani dveh glasov. Na predsedniških volitvah tega ni. Vsak ima samo en
                     glas. In če se ne bi tako noro obnašali, bi ne samo obdržali volilni rezultat,
                     morda bi ga celo izboljšali, kajti marsikdo, ki se iz nezaupanja ni udeležil
                     državnozborskih volitev, bi v tem primeru ugotovil, da se splača. Da bo tudi
                     njegov glas še povečal večino. Ko pa so ljudje opazovali tako razbito pomladno
                     trojico, so ponavljali za mediji, češ da so volitve drage, da že tako država
                     (davkoplačevalci) nimajo dovolj denarja za najnujnejše, pa bi plačevali dva
                     kroga volitev, zakaj ne bi kar določili se-ve-koga za predsednika. </p>
                  <p>Stari in seveda tudi novi predsednik je imel dolgo in odmevno kampanjo. Dan za
                     dnem smo ga lahko hočeš-nočeš opazovali med poročili in se tako prepričali o
                     njegovi dobronamernosti, dobromiselnosti in delavnosti. Za večino kandidatov je
                     bila volilna kampanja zelo kratka. Soočanja pa so bila – tako, tako. Včasih smo
                     rekli čemu takemu srednja žalost. In rezultat je bil pričakovan. </p>
                  <figure>
                     <graphic url="slike_z_27/z_27_25.png"/>
                     <head>V pričakovanju zvončkov in zelenih listov <name type="author">Mirko
                           Kambič</name></head>
                  </figure>
                  <p>Zgodba se ponavlja. Med drugo svetovno vojno je bila protikomunistična stran
                     neenotna, raznolika, obdržala je ves pluralizem demokratične družbe.
                     Komunistična stran pa je bila povezana, kogar ni vezala ideologija, ga je vezal
                     strah. Diktatura taka ali drugačna, trda ali žametna, očitna ali zavita v
                     celofan, je vsekakor bolj učinkovita kot demokracija. Pa to nikakor ni vse.
                     Tako takrat kot danes učinkovito deluje urad za dezinformacije. Polresnice in
                     tudi laži v obliki govoric in v smislu moralne in vsakršne diskvalifikacije
                     nasprotnikov se širijo do te mere, da je vsakomur jasno, da nasprotnik oziroma
                     sovražnik sploh ni človek, da ga je treba eliminirati, iztrebiti. Seveda je med
                     vojno to pomenilo njegovo smrt, sedaj pa politično smrt. Med vojno so vsakogar,
                     ki je imel vpliv na ljudi in ni bil »naš«, ubili enkrat za vselej, politično pa
                     je treba človeka kar naprej ubijati. Kajti ljudje so silno pozabljivi. Zato jih
                     je treba vedno znova spominjati, da je Janša nevaren, da je Peterle nesposoben,
                     da gre bratoma Podobnik samo za oblast (Kako je že rekla igralka Muhičeva: To
                     me spominja na dinastijo Kennedy in tega ne maram, ali nekaj podobnega). </p>
                  <p>Demokratična pluralistična družba težko kljubuje diktatorski teroristični
                     združbi, posebej še, če le-ta temelji na neke vrste religiozni pripadnosti in
                     kultu osebnosti. Edini, ki bi ji lahko bil kos, je Cerkev, tisočletna ustanova,
                     ki tudi tesno povezuje ljudi. Zato je bilo, je in bo še kar naprej treba
                     privzgajati ljudem averzijo do Cerkve. Očitno petdeset let take vzgoje ni bilo
                     dovolj. Ali pa je to za vsak slučaj – nikoli se na nič zanašati – bolje drži
                     ga, kakor lovi ga – bolje preveč antipropagande kot premalo – itd. In tako
                     poslušamo: Cerkev bo pobrala vse gozdove. Cerkev bo največji kapitalist. V šole
                     bo vpeljala verouk. Zamenjava ene ideologije z drugo. Restavracija
                     klerikalizma. Cerkev se že meša v državo, čeprav je ločena od nje po ustavi.
                     Itd. Petdeset let pranja možganov je opravilo svoje. Ni treba dovolj, pa človek
                     dobi izpuščaje, če mu samo omenijo Cerkev. </p>
                  <p>Na napakah se učimo. Najdražje je učenje na lastnih napakah. In Slovenci imamo
                     očitno narodnostno posebnost, da moramo vse sami poizkusiti. Na sebi. Pa čeprav
                     so že vsi ugotovili, da ne gre. Da se ne da. Z glavo skozi, namreč. Ampak mi
                     rinemo. Kdorkoli se je pajdašil s komunisti, je potegnil »takratko«. Kdorkoli
                     je prodal dušo hudiču, je drago plačal. Ampak Ljudska stranka se ne da. Morali
                     so poskusiti. Morali so priti na oblast. Za vsako ceno. Kajti, cena ni znana
                     vnaprej. Obračun pride pozneje. </p>
                  <p>Tisti, ki drži žakelj, je ravno tako kriv, kot tisti, ki krade. Le da ima
                     tisti, ki krade, toliko denarja, da si lahko privošči dobrega advokata. Da mu
                     ni treba za nič odgovarjati. Da mu ni treba ničesar pojasnjevati, ničesar
                     razčistiti. Nobene afere. Saj narod pozabi. Nova afera spodrine staro, stara
                     gre v pozabo, tako rekoč izgine. In lepi Marjan se je nekoč boril za to, da bi
                     se te stvari razčistile. Pa so mu ponudili oblast. Ne veliko, čisto majčkeno
                     oblast. To je dobra, stara finta, ki bi jo moral spregledati. Ali njegov brat
                     ali kdo od svetovalcev. Pa ne vem, ali so padli na finto, ali pa jih tako močno
                     daje napuh, da mislijo, da bodo oni zmogli, kar drugim ni uspelo, kar je druge
                     skoraj pokopalo. Skratka, če so lahko socialdemokrati in krščanski demokrati
                     poskusili slast in čar oblasti (in se opekli), zakaj ne bi smeli tudi oni. Do
                     tega imajo (tako čutijo) vso pravico. Še vedno ne opazijo (ali pa nočejo
                     opaziti), da ima predsednik vlade dve koaliciji. Eno na pultu in drugo pod
                     pultom. Zunanja koalicija je za »farbanje« naroda in Evrope. Evropa se pač ne
                     da, čeprav tega ne pove naravnost. In prekleto mi gre na jetra, ko se moram na
                     tujih letališčih postaviti v vrsto za »neevropske države« (v drugi vrsti so
                     seveda »evropske države«) med Japonce, Kitajce in Arabce. Kaj, hudiča, se nam
                     je bilo treba iti ta komunistični eksperiment. Sedaj bodo generacije plačevale
                     za to. Pa ne samo eksperimenta samega, ampak tudi javni dolg in vso to
                     revščino, ki je že tu in še večjo, ki še prihaja. Namreč bivši oblastniki, se
                     pravi vrhuška partije, se seli med lastnike kapitala, v menidžment, v
                     advokature, skratka tja, kjer je bogastvo in z njim moč. Potem se lahko
                     umaknejo iz politike. Saj si bodo prej naredili zaščitno zakonodajo. Zaščiteni
                     bodo bolj kot kočevski medvedi. </p>
                  <figure>
                     <graphic url="slike_z_27/z_27_26.png"/>
                     <head>Naša pomlad <name type="author">Mirko Kambič</name></head>
                  </figure>
                  <p>Ne morem si kaj, da ne bi še malo naložila v smislu: kaj bi bilo, če bi bilo.
                     Če bi pmladniki ostali skupaj. Pa čeprav bi se našel še kakšn pucko. In
                     Drnovšek bi moral sestaviti gnilo vladno koalicijo iz takih in drugačnih
                     komunistov. In ničesar ne bi mogel brez opozicije, ki bi bila močna, kot le
                     kaj. Pomladniki pa bi usmerili vse svoje moči v promocijo svojega kandidata za
                     predsednika. In v tem primeru bi bil Janez Podobnik imeniten kandidat. Utrgalo
                     bi se mu, toliko glasov bi dobil. Tako so pa mečkali in zamečkali. Kandidat je
                     bil sicer več kot primeren, slovenske korenine in svetovljansko obzorje. Česar
                     ni zapacal razpad pomladnikov, je uspelo uradu za dezinformacije. Ne bom šel na
                     volitve, so govorili. Koga naj volim. Podobnika ne bom, ker je prelomil dano
                     besedo in se spajdašil s komunisti. Bernika pa tudi ne, saj je prestar, jaz pa
                     bi rad predsednika, ki bo preživel svoj mandat. In to govorico o »silni«
                     Bernikovi starosti so veselo širili naši neodvisni mediji, po volitvah pa so
                     seveda »priznali«, da je bilo v polpretekli zgodovini v Evropi kar nekaj še
                     starejših voditeljev držav, ki so bili sila uspešni. Izkušnje na tem mestu
                     namreč precej veljajo. </p>
                  <p>Peljala sem avto k mehaniku. Tam je bilo več ljudi in pogovarjali so se, o čem
                     neki, o volitvah.</p>
                  <p>Nima smisla, da gre toliko denarja za volitve. Naj določijo, Kučan bo
                     predsednik, pa je. </p>
                  <p>Kaj boš ti volil Kučana?</p>
                  <p>Seveda ne. Sploh pa ne bom šel na volitve. Saj moj glas nič ne šteje. Pa tudi,
                     če bi, bodo že tako naredili, da bo on zmagal. Na teh in na prihodnjih
                     volitvah.</p>
                  <p>Pa saj ne more več kandidirati. Ustava pravi tako.</p>
                  <p>Ja, ja, ustava. Bodo že tako naredili, da bo tako. Si bodo že kaj izmislili.
                     Kakšne izjemne zasluge.</p>
                  <p>In podobno misel sem zasledila ničkolikokrat v zadnjem času. In ni mi dala
                     miru. Skozi njeno optiko sem poslušala in opazovala. In v moj mozaik so se
                     vpletle besede novega in starega predsednika. Komunistična partija (ki ji je,
                     seveda, predsedoval) je v letih 1980 do 1990 načrtno izvedla osamosvojitev
                     Slovenije. Seveda! Kaj pomladniki! Kje so bili oni! Oni so se samo prislinili
                     takrat, ko je bilo že tako rekoč vse opravljeno. Ja, ja, še malo, pa se bo
                     pokazalo, da so delali samo zmedo. Ali celo škodo. Ali samo ovirali garaško
                     delo komunistov, ki so osamosvajali Slovenijo. Torej lahko pričakujemo, da bodo
                     čez pet let spet zbirali podpise: Vredni smo dobrega predsednika. Pa čeprav je
                     treba spremeniti ustavo. Pa čeprav jo je treba obrniti na glavo. Ljudska volja
                     je najvišja volja. Demokracija je vendar vladavina ljudstva. In mi imamo
                     Demokracijo. Že od nekdaj imamo Demokracijo. Naj živi Demokracija!</p>
                  <figure>
                     <graphic url="slike_z_27/z_27_27.png"/>
                     <head>Na te in na take bi moral misliti, kdor piše knjige <name type="author"
                           >Mirko Kambič</name></head>
                  </figure>
               </div>
            </div>
            <div type="div2">
               <head>Komu so sploh mar ljudje?</head>
               <docAuthor>Peter Gosar</docAuthor>
               <div type="div3">
                  <p>Skrite in najlepše kotičke slovenske zemlje spoznaš najlažje, če se odpraviš
                     peš na pot. Tako me je lani in letos pot zanesla v mnoge tudi bolj samotne in
                     odmaknjene predele prelepe slovenske zemlje. Povsod naleti popotnik na obeležja
                     v spomin žrtvam okupatorja, na pomnike bratomornega klanja med drugo svetovno
                     vojno in znamenja, ki pričajo o tragiki povojnih pobojev. Večino obeležij so
                     postavili odbori Zveze borcev NOB, na številne žrtve na protikomunistični
                     strani pa opozarjajo farne spominske plošče in označena grobišča. Nekateri
                     pomniki ostanejo popotniku v trajnejšem spominu, ker izražajo pristen in čuteč
                     odnos do žrtev in niso izraz sovraštva in ideološke retorike ali pa zato, ker
                     opozarjajo na vso tragiko človeških usod in dogajanj v tistem času. Tako se mi
                     je vtisnilo v spomin obeležje padlim partizanom pri cerkvi na robu vasi Draga
                     pod Goteniško goro. Svojevrstno pretresljivo pričevanje predstavlja tudi
                     spominska kapelica na Javorovici pod Gorjanci z več kot sto imeni padlih
                     partizanov. Partizansko pokopališče pri zaselku Vojašnica na robu Vojske
                     planote ne daleč od hriba Hudournik preseneti popotnika zaradi samotne idilične
                     lege in lepe, čeprav svojevrstne arhitektonske in skulpturne zasnove. Tu je
                     pokopanih 305 partizanov, ki so padli aprila meseca 1945 v zadnji nemški
                     ofenzivi. Toliko pretežno mladih ljudi ni dočakalo konca vojne in povratka na
                     svoje domove, čeprav je bilo že čutiti v zraku skorajšnji konec druge svetovne
                     vojne. Še bolj tragična in nadvse kruta smrt je doletela v prvih mesecih po
                     vojni na tisoče domobrancev in civilnih oseb, ki niso bile po godu novi
                     oblasti. Njihove kosti še vedno ležijo nepokopane po breznih, rovih in jarkih
                     širom po Sloveniji. Na ta grobišča opozarjajo tu in tam leseni križi in
                     prižgane sveče. Farne spominske plošče ob župnijskih cerkvah z imeni žrtev so
                     dokaz izrednega obsega medvojne in povojne morije, ki jo je zakrivila
                     partija.</p>
                  <p>So predeli Slovenije, predvsem področje Soške doline in okoliških hribov, kjer
                     ostanki utrdb, strelskih jarkov in spominska obeležja opozarjajo na prvo
                     svetovno vojno in njene številne žrtve. Visoko v tolminskih planinah popotnika
                     iznenadi na Javorici pravi arhitekturni biser, spominska cerkev sv. Duha, ki so
                     jo leta 1916 zgradili vojaki avstroogrske vojske v spomin na tisoče padlih
                     vojakov. V lesene plošče ob stenah ladje so vžgana njihova imena. Med njimi je
                     zelo veliko Slovencev. Ob vhodu v cerkev preberemo že malo obledel latinski
                     napis »ULTRA CINERES HOSTIUM IRA NON SUPER EST« ali po naše v prostem prevodu
                     »Prek grobov ne seže jeza sovražnikov«. Nedaleč od tod, na griču Gradič nad
                     Kobaridom, pa stoji monumentalna kostnica italijanskih vojakov, ki so padli med
                     prvo svetovno vojno. Spomin na velike slovenske žrtve prve svetovne vojne tudi
                     danes ni zbledel. Agencija STA poroča 7. septembra 1997 iz Nove Gorice: »V
                     kraju Ravnice ob vznožju hriba Škabrijel nad Novo Gorico so danes pripravili
                     slovesnost ob odkritju spomenika padlim slovenskim vojakom v prvi svetovni
                     vojni. Spomenik preko 1200 neznanim vojakom celjskega in ljubljanskega polka,
                     ki so se na soški fronti borili v sestavi avstroogrske vojske, so postavili na
                     pobudo društva Goriški rodoljubi. Navzoče na slovesnosti, med njimi predsednika
                     države Milana Kučana s soprogo Štefko, je najprej pozdravil župan Nove Gorice
                     Črtomir Špacapan, nato pa sta jih nagovorila še podžupan Celja Dušan Burnik in
                     župan Ljubljane Dimitrij Rupel. Slavnostni govornik je bil Ciril Zlobec, ki je
                     poudaril simboličen boj slovenskih vojakov za to zemljo, ki tedaj ni bila niti
                     slovenska domovina, še manj pa slovenska država.« Ne bomo še prav kmalu
                     doživeli, da bi najvišji predstavniki oblasti in kulture pokazali podobno
                     spoštovanje in pieteto do žrtev medvojnih in povojnih pobojev. Nasprotno,
                     stalno smo priča žalitvam žrtev in potvarjanju dejstev v govorih, novinarskih
                     in publicističnih prispevkih v časopisih in na televiziji ter v pismih bralcev.
                     Gre za žalitve in obtožbe, ki spominjajo na nacistično retoriko in demagogijo
                     ob preganjanju Židov. V naši javnosti ima, v veliki meri po zaslugi glasil
                     javnega obveščanja, dosti večji odmev na primer najdba 45000 let stare piščali
                     iz kosti jamskega medveda, ki so jo izkopali v Divjih babah nad dolino Idrijce,
                     kot pa najdba okostnjakov, zvezanih z žico in s prestreljenimi lobanjami, v
                     bližini Celja. Najdba, ki kot ena izmed mnogih priča o strašnem genocidu na
                     slovenski zemlji po koncu druge svetovne vojne. Izključni povzročitelj in
                     krivec tega genocida je tedanja partijska oblast. Zdi se, kot da se je javnost
                     privadila živeti z zločinom in ga tolerirati. Morala, napisa na cerkvi sv. Duha
                     na Javorici je očitno tuja novodobni slovenski družbi, vsaj tistemu delu, ki
                     obvladuje javno življenje.</p>
                  <p>Ob tragični smrti britanske princese Diane smo bili priča izjemno množičnemu in
                     pretresljivemu žalovanju britanskega ljudstva. Žalovanje je bilo nabito s
                     čustvi in je tu pa tam že mejilo na histerijo. Množice so bile ogorčene zaradi
                     hladnega in v protokol in formalnosti odetega odziva kraljeve družine. Ljudje
                     so to razumeli kot znak odtujenosti med monarhom in ljudstvom. Tu je sedaj
                     pravo mesto, da pojasnimo naslov tega zapisa »Komu so sploh mar ljudje?« Oblast
                     v prejšnjem totalitarnem režimu je bila odtujena ljudstvu. O bistvenih
                     vprašanjih žitja in bitja naroda je odločala partija. Tudi danes, ko imamo
                     lastno državo in formalno demokracijo, je odtujenost oblasti in vodilnih slojev
                     družbe od velikega dela ljudstva še vedno zelo očitna. To so nakazali tudi
                     rezultati državnozborskih volitev novembra 1996. Oblastne strukture nadomeščajo
                     to pomanjkljivost v družbenem življenju in tudi utemeljujejo svojo legitimnost
                     s potvarjanjem zgodovine, z miti o NOB in pretiranim poveličevanjem lastnih
                     zaslug za narod, zaslug, ki so pogosto le namišljene. Potvarjanje zgodovine
                     skupaj z miti o NOB in o vseljudskem uporu okupatorju rabi kot opravičilo za
                     nespoštljiv in aroganten odnos do žrtev komunističnega nasilja in omogoča
                     ohranjanje raznih privilegijev v materialnem in moralnem pogledu. Pri tem
                     umazanem poslu sodelujejo že v pretežni meri ljudje, ki so se rodili šele po
                     drugi svetovni vojni. Danes poskušajo sistematično izbrisati iz spomina ljudi
                     vse nasilje partije med in po svetovni vojni ter diktatorsko naravo 45-letnega
                     komunističnega režima. Ljudi, ki so trpeli zaradi tega nasilja ali bili celo ob
                     življenje, pa še vedno zmerjajo z raznimi vzdevki, kot na primer sodelavec
                     okupatorja, zapeljanec in podobno. Žrtve imajo vsaka zase svojo lastno
                     življenjsko zgodbo. Te zgodbe pričajo o stiskah, idealih in upih posameznikov
                     in njihovi zavezanosti družinam in narodu. Ljudi, njihovih življenj in usod ni
                     mogoče spraviti v kalupe. Zato pomeni vsako etiketiranje pobitih med vojno in
                     po njej v bistvu nadaljevanje tega strašnega zločina. Najmanj, kar zaslužijo
                     žrtve, je spomin nanje z vso zasluženo pieteto. Njim bi se moral pokloniti
                     celoten narod, tako kot množice, ki se iz leta v leto zbirajo ob spominski
                     slovesnosti v Kočevskem Rogu in Teharjih. Ravno pogled na udeležence spominskih
                     maš, to so predvsem ljudje s podeželja, in poslušanje njihovih zgodb in
                     spominov vedno znova vzbudi misel iz naslova »Komu so sploh mar ljudje?«</p>
                  <p>Ob osamosvojitvi v začetku devetdesetih let se je zdelo, da bo resnica in
                     objektivnejše presojanje medvojnega in povojnega časa končno dobilo zeleno luč.
                     Žal temu ni tako.</p>
               </div>
            </div>
            <div type="div2">
               <head>Ob ponatisu prve knjige Enciklopedije Slovenije</head>
               <docAuthor>Iva Srebotnjak</docAuthor>
               <div type="div3">
                  <p>V Književnih listih, Delo, 25. septembra 1997, smo prebrali, da bo izšel v
                     ponatisu prvi zvezek Enciklopedije Slovenije. Novica nas je osupnila, saj je
                     bil glavni urednik Miha Kovač priznal, da je zlasti njene prve štiri zvezke
                     »neusmiljeno povozil čas«, in obljubil »v celoti ažurirano, uravnoteženo in
                     svetovnonazorsko neobremenjeno nacionalno enciklopedijo.« Na novinarjevo
                     vprašanje, kako da obljube ne bo izpolnil, navaja, da je to v zvezi z velikimi,
                     kot razumemo, predvsem tehničnimi težavami, češ da bi popravljena in razširjena
                     izdaja prvega zvezka onemogočila izdelavo indeksa, ker bi dobili dva različna
                     prva zvezka sicer enotne Enciklopedije. Da bi prenovljena enciklopedija
                     zahtevala veliko napora in truda, nam je več kot jasno. Vendar rešitev, ki jo
                     je izbral Miha Kovač, se nam zdi nesprejemljiva. Saj to je podobno, kot da bi
                     učitelj na dijakovo opozorilo, da mu je zapisal v spričevalo napačno oceno,
                     odgovoril, da naj kar ostane tako, kot je, ker je spričevalo nerodno
                     popravljati. Tu pa ne gre za spričevalo, ampak za celotno podobo naroda, ki naj
                     bo pošten in zvest prikaz naše biti ali pa naj ga ne bo.</p>
                  <p>Urednik opravičuje svojo odločitev z besedami: » ... se nam je zdelo nedopustno,
                     da bi bila (Enciklopedija) naročniku na voljo brez prvega zvezka, saj ne
                     dvomimo, da je v njem tudi veliko dobrega in koristnega.«</p>
                  <p>»Slovenci smo potrpežljivi osli«, vendar to najbrž ne drži do take mere, da bi
                     v vreči med smetmi iskali nekaj nedvomno dobrih in koristnih zrn ali da bi
                     kupili dotrajan stroj, ker je v njem še nekaj dobrih vijakov. Primerjava drži,
                     saj čutimo skozi ves prvi zvezek prizadevanje, da bi Enciklopedija sledila
                     napotkom, ki jih v uvodu daje Josip Vidmar, ko pravi, da je njen smisel
                     »obujanje prave, moderne, socialistične zavesti« med Slovenci. Pod
                     najrazličnejšimi gesli dobimo podatke predvsem o Kardeljevem in Titovem
                     življenju in delu, Josipu Brozu pa je posebej posvečenih še enajst strani,
                     ilustriranih s štiriindvajsetimi fotografijami. To je prav dobra uteha za
                     nostalgike nekdanjega režima, mogoče še več, nekatere slike, kot recimo tista z
                     dne 26. 5. 1945, ki prikazuje Tita, ko govori z balkona ljubljanske univerze,
                     bi utegnile predramiti spomin nekaterih njegovih še živečih sodelavcev. To bi
                     bilo zelo koristno!</p>
                  <p>Kovač pravi, da ima delo dokumentarno vrednost. Ali je s tem mišljeno, da je
                     dokument dobe, ko nisi smel misliti s svojo glavo? To ni posebna dragocenost,
                     saj imamo vse polno takih dokumentov iz tiste dobe. Ponatis prvega zvezka pa bi
                     govoril tudi o našem današnjem trenutku, o kontinuiteti, o brezbrižnosti do
                     resnice in do naroda. Mar ne bi utegnil ponatis Enciklopedije sporočiti
                     zanamcem, da smo tudi v demokraciji pristali na tako ocenjevanje dogodkov, kot
                     nam ga je vsiljeval socializem?</p>
                  <p>Novo obdobje, pravi glavni urednik, »je postavilo marsikatero resnico tistega
                     časa v novo luč«, toda resnica se ob luči ne spreminja, pač pa postaja ob njej
                     vedno bolj razpoznavna, v Enciklopediji Slovenije pa so mnoge trditve
                     pristranske in lažne, zato luči ne prenesejo. Če je že treba zdržati »procesijo
                     do konca« kot v pravljici o cesarjevih novih oblačilih in izdati Enciklopedijo
                     Slovenije v celoti, čeprav je napačno zasnovana, pa bi poštenje in čast
                     zahtevala, da je ne ponatiskujemo, tudi z dodatnimi dopolnilnimi zvezki, ki naj
                     bi »nadoknadili pomanjkljivosti«, ne.</p>
               </div>
            </div>
         </div>
         <div type="div1">
            <head>Naš komentar k tujim besedilom</head>
            <div type="div2">
               <head>Laž ali resnica? </head>
               <docAuthor>Tine Velikonja</docAuthor>
               <div type="div3">
                  <p>Če vas bo pot zanesla v Knežjo vas na dobrniški planoti, blizu Baragovega
                     rojstnega doma, vam jo bodo predstavili kot vzorno evropsko vas, ki je pod
                     posebnih skrbstvom mednarodne skupnosti. Na zgornjem koncu vasi vam bodo
                     pokazali mogočni toplar, ki da je še od prej, pa vseeno zelo dobro ohranjen, in
                     če boste dobro opazovali, ne boste mogli spregledati malega križa, ki je visoko
                     pribit nanj. Z malo truda boste na njem prebrali datum 27. 10. 1943. Vaš
                     spremljevalec se bo morda najprej zmedel, potem pa povedal, da je napisan
                     datum, ko so Nemci na tem kozolcu obesili nesrečnega Mežanovega Franceta. Dodal
                     bo, da je tam visel še dva dni in da sta podobno usodo delila z njim njegova
                     brata. Potem vam bo začel razpredati mračno zgodbo. </p>
                  <p>Za nemško ofenzivo oktobra in novembra leta 1943 se govori, da ni bila tako
                     katastrofalna za domače prebivalstvo in da je zadala hujši udarec partizanski
                     vojski kot roška poleti 1942. Da so spet trpeli predvsem domačini, je dokaz
                     tragedija v Knežji vasi. Ko se je ob njihovi ofenzivi oktobra in novembra leta
                     1943 utrgal oblak (Wolkenbruch) in je nemška soldateska razganjala partizanske
                     enote po Dolenjskem in Notranjskem, je pri tem streljala na vse živo in ni bilo
                     človeško življenje vredno počenega groša. Tuja vojska ni hodila samo po
                     dolinah, ampak zavila tudi vstran, tako tudi na dobrniško planoto. </p>
                  <p>Tja se je najprej pripeljala elitna SS enota, 1. polk 1. SS
                     tankovskogrenadirske divizije. V severni Italiji so jih pobrali, v Milanu in
                     Cremoni, in vrat na nos k nam. Po dolini Krke na Novo mesto, od tam do
                     Žužemberka, potem pa počez. Pripeljali so se 26. oktobra. Podobne vojske ljudje
                     še niso videli. Vsa motorizirana, vojaki na tankih, v odprtih avtomobilih in na
                     motorjih s prikolicami, sami postavni fantje, stari dvajset let ali malo več.
                     Odločni, diciplinirani, kruti in ošabni.</p>
                  <p>Domačih moških ni bilo veliko doma. Bili so pri partizanih. Mobilizirali so
                     jih. V partizane prej niso bili šli, pač pa med legionarje. Tudi kasneje se to
                     razmerje ni popravilo: iz te župnije je bilo pravih partizanov samo 28,
                     domobrancev pa čez 200! Vaški stražarji so se ob kapitulaciji Italije razbežali
                     po domovih, le manjši del jih je šel na Turjak in ti so se nazadnje prebili do
                     Ljubljane. Tiste, ki so ostali, in druge moške so čez dober teden mobilizirali
                     v partizane, če so bili le sposobni nositi orožje. Tisto, na kar je naletela
                     nemška vojska, so bili starejši moški in invalidi, pa kopica otrok v vsaki hiši
                     in zaskrbljene ženske. </p>
                  <p>V Knežji njivi se je štab naselil v Slakovi hiši, v Aščičevi, kot se je reklo
                     po domače. Razglašeno je bilo, da morajo naslednjega dne, to je 27. oktobra ob
                     sedmih zjutraj, priti na zborno mesto sredi vasi vsi moški med petnajstim in
                     šestdesetim letom starosti. Kakih dvajset se jih je zbralo. Zaprli so jih v
                     Prparjevo hišo. Povedali so jim, da jih imajo za talce: če bodo napadeni, jih
                     bodo deset odbrali in ustrelili. </p>
                  <figure>
                     <graphic url="slike_z_27/z_27_28.png"/>
                     <head>Slakov topler ne kaže let <name type="author"/></head>
                  </figure>
                  <p>Tudi štirje prišleki so hoteli v vas, domači fantje, ki so zbežali od
                     partizanov, Mežanovi trije, po domače Urščevi: France, Jože in Janez, in
                     Tomšičev Tone, Žnedarjev. Samo Janez ni bil prej pri legionarjih, drugi trije
                     so morali v partizanih plačevati svoje grehe in dokazovati svojo hrabrost ter
                     sodelovati v najhujših juriših. Tam nekje pri Temenici je šel v franže eden od
                     bataljonov Cankarjeve brigade. Mobiliziranci so izkoristili priložnost in se
                     razbežali na vse strani. V eni od takih skupin je bilo šest Dobrničanov. Čutili
                     so, da so sredi ofenziv in bili so previdni. Niso šli naravnost, ampak so se
                     ustavili na Luži, odkoder sta bila dva doma in tam ostala, drugi štirje pa so
                     našli zavetje pri Mežanovih sorodnikih, ki so se pisali Slak. Nemcev ni bilo.
                     Domov so poslali pošto z vprašanjem, ali je varno. O tem, kako je šlo naprej,
                     pripoveduje vsak drugačno zgodbo. Mežanova Marija trdi, da so šli vsi štirje
                     takoj na nemško poveljstvo v vasi, kar je malo verjetno. Po drugi razlagi je
                     prišlo do nesporazuma in so Mežanovi prikorakali v vas naravnost do Slakovega
                     kozolca, kjer so naleteli na nemškega stražarja s šarcem. Bolj verjetno so že
                     ponoči silili v Smoličev skedenj. Nemci so nekaj zaslišali, udarili in skedenj
                     zažgali. Begunci so jo začasno odnesli, pa se ob prvem svitu spet odpravili
                     proti vasi. Tomšičev Tone se je nekaj minut pred sedmo pomešal v skupino, ki se
                     je zbrala sredi vasi, in se znašel z drugimi talci v Perparjevi hiši. Za
                     Mežanove tri pa je njihov oče mislil, da je bolje, če še malo počakajo. Upal
                     je, da bo s svojo nemščino pregovoril Nemce, sedem let je bil v nemški vojski,
                     naj jih pustijo pri miru, pa se je uštel. V Perparjevo hišo so zaprli tudi
                     njega, še preden je lahko razložil, koga ima doma. Ob preiskavi po hišah, s
                     katero so vojaki začeli takoj, kakor hitro so imeli moške pod ključem, pa so
                     jih dobili. </p>
                  <p>Samo čakali so na kaj takega in se razdivjali. Obešali bodo. Ujetnike so
                     zvezali in jim okrog vratu nataknili zanke. Peljali so jih do Slakovega
                     toplarja na zgornjem koncu vasi. Tam so obesili Franceta, najstarejšega. Jože
                     se je odločil za beg. Skočil je čez cesto na Jurčkov vrt, v tem pa so ga že
                     pokosile brzostrelke. Najmlajšega med njimi, Janeza, so peljali na spodnjo
                     stran vasi, ni bilo dlje kot sto metrov, in obesili na Grdenov skedenj. Skedenj
                     je bil grobo postavljen, samo ogrodje. Zavihteli so vrv preko trama ... Jožeta so
                     domači dobili takoj, druga dva pa so sneli šele potem, ko je enota odšla.
                     Nadomestila jo je Vlasova vojska, 314. polk Turkestanske pehotne divizije. </p>
                  <p>Tako zgodbo boste slišali, pa še to, da so Nemci prvo noč posilili domačinko in
                     za zlobno igro usode, zaradi katere so Nemci pred Rdečim Kalom ustrelili dekana
                     Gomilška.</p>
                  <p>Pretresljiva, kruta pripoved iz časov okupacije, vendar razvidna. Okupator je
                     bil zares take sorte in zločin, ki ga je zagrešil, ni bil prvi in ne zadnji.
                     Slovenski človek se je obnašal različno. Večinoma je šel vdano na morišče ali
                     pa se skušal rešiti. Po svoje dolgočasna zgodba, zato tudi tako malo znana.
                     Nekaj ji manjka. </p>
                  <p>Manjka ji to, kar je po petdesetih letih, ko so vsi glavni udeleženci tragedije
                     mrtvi, napisala sestra treh fantov, Marija Mežan, poročena Anželj. Obšlo naj bi
                     jo posebno videnje in se pri tem sklicuje na Boga, Kralja in Vladarja sveta,
                     ter se zaklinja, da bo povedala resnico in samo resnico. Potem začne bruhati in
                     je nič ne more ustaviti. Ne moti je, da so prav vsi, ki jih omenja, že mrtvi,
                     tako vsi legionarji, ki jih omenja, kot tudi priče, celo zadnja, Jurčkova Mici
                     je umrla pred dvema letoma. Kot Abigail v Salemskih čarovnicah hudobno steguje
                     svoj maščevalni in pravičniški prst in tolče brez predaha. Pa dobro, tudi
                     takega pripovedovanja in pisanja smo vajeni in bi ga pustili pri miru, če ne bi
                     bilo objavljeno v Časopisu za zgodovino in narodopisje, ki ga izdaja mariborska
                     univerza in njihovo zgodovinsko društvo (št. 2, 287-295, Založba Obzorja
                     Maribor, 1996).</p>
                  <p>Kaj nam pripoveduje? Tistega jutra 27. oktobra leta 1943 niso bili samo Nemci
                     tisti, ki so zakrivili zločin, ampak so sodelovali, ga spodbujali in dali zanj
                     pobudo domači legionarji Franc Koželj, Tine Tomšič, Ivan Zaletel, iz bližnje
                     Male vasi Lovro Lah in drugi. Odkod naj bi se znašli doma? Odgovor je
                     enostaven: dodelili so jih Nemcem za vodiče. Že tam nekje pred Novim mestom so
                     se postavili v prvo vrsto in se na svoji morilski poti znašli v domači vasi.
                     Izsilili so smrt svojih sovaščanov in soborcev ter sodelovali pri umoru
                     domačega duhovnika. Ni dvakrat reči, da niso bili zraven tudi pri posiljevanju.
                     Ko so svoje opravili, so se kot zli duhovi pobrali z Nemci vred in izginili za
                     vedno. Samo nekaj značilnih odlomkov iz njenega pisanja:</p>
                  <p>Najhujši pa je zločin, ki so ga storili kristjani svojemu bratu kristjanu. </p>
                  <p>Vaščani so nam povedali, da so se Nemci in domači legionarji pred obešenim
                     bratom smejali, vanj pljuvali in govorili: »Pozdravljen, Mežanov komunist!« Ti
                     fantje! Ki smo skupaj hodili na shode v Baragov dom in v cerkev! </p>
                  <p>Domače legionarje sva s sestro prepoznali. Jaz sem spoznala Lovrota Laha,
                     Malovaškega, ko sem nesla atu jesti ko so bili zaprti za talca v Prparjevi
                     hiši. Legionarji so z Lovrom Lahom stali v gruči, bilo jih je šest ali sedem,
                     pred Slakovo, Aščičevo hišo. Grdo so me gledali in pačili obraze. Ko sem se
                     vračala in prišla do njih, so me obstopili. </p>
                  <p>... pa mu je Lovro Lah rekel: »Mi smo pa vse tri Urščeve komuniste pobesili.« </p>
                  <p>Gospoda dekana Gomilška so umorili domači legionarji. Tako so hoteli zakriti
                     zločin.</p>
                  <p>Omenili smo, da je del dobrniških legionarjev odšel na Turjak. Med njimi je bil
                     tudi Ivan Starič iz Dobrniča. Skoraj petdeset let ima krojaško delavnico v
                     Buenos Airesu in ravnokar je na obisku v domovini. Trdi, da Lovro Lah ni mogel
                     biti takrat v Knežji vasi, ker je bil ves čas z njim:</p>
                  <p>»Stotnik Viktor Glavič je bil poveljnik legionarske posadke v Dobrniču. Ob
                     italijanski kapitulaciji jih je večina ostala doma, ker so mislili, da je vojne
                     konec. Nekaj deset pa nas je sledilo poveljniku na Turjak. Prve dni smo se
                     dobro držali, nagnali partizane prav do Rašice in jim zaplenili dva tovornjaka.
                     Potem je naš poveljnik zapustil grad, naslednjega dne smo šli za njim, izpadli
                     skozi vhod in se vrgli navzdol v zavetje gozda. Nekaj dni smo ležali v zasedi
                     na Zapotoku in jo zadnji hip odnesli. Ko je že vsa vojska odšla, se nas je
                     spomnil poveljnik in poslal po nas, Čatežane in Žužemberčane pa so partizani
                     dobili. Prebijali smo se mimo Želimljega, Pijave Gorice in Škofljice. Drugim
                     smo se pridružili pri šoli na Barju. Naprej je šlo gladko. Za kak dan smo se
                     ustavili v domobranski kasarni, nato v šoli pri Sv. Jakobu, zelo hitro pa so
                     nas razporedili po bunkerjih od Ljubljanice do vrha Golovca. Stanovali smo v
                     baraki pod hribom in tam ostali vso zimo. Šele kasneje smo se raztepli. Jaz sem
                     šel v šolo za telovadne vaditelje. Ves čas je bil z nami Lovro Lah. Drugih, ki
                     jih omenja ta ženska, se dobro ne spominjam. Za Lovrota pa lahko prisežem, da
                     se ni premaknil nikamor in je do pomladi zmrzoval na tistem hribu tako kot
                     drugi Dobrničani. Nihče od nas, ki smo prišli s Turjaka, ni šel proč, ves čas
                     smo bili skupaj. Za Tomšičevega Tineta se dobro ne spomnim, ali je bil z nami
                     ali ne, tudi za Koželjevega Franca, brata sedanjega šentviškega župnika, ne bi
                     mogel dati roke v ogenj, da je bil z nami. Vem pa, da sta Tomšičev Tone in
                     Zaletelov Ivan ostala doma, kot tudi oba Mežanova. Tudi za Alojza Pograjca iz
                     Dobrniča vem, da je bil ves čas pri Rupniku, tako v Zameškem kot kasneje v
                     Kostanjevici. Dobrnič nas je videl šele spomladi leta 1944 po spopadih okrog
                     Žužemberka, zares pa šele po petinštiridesetih letih, tiste, pravim, ki smo
                     ostali živi, onih, ki jih omenja Anžljeva, pa nikoli več.« </p>
                  <p>Domačih legionarjev torej ni bilo v Knežji vasi in je štorija o njihovem
                     obnašanju laž zmedene in hudobne ženske. Izrabila je priliko, ko se nihče od
                     obtoženih ne more braniti in nobena od prič, ki jih navaja, oporekati, in je po
                     petdesetih letih vrgla iz sebe to grdobijo. Hiše, iz katerih so bili doma
                     udeleženci njene zgodbe, še vse stojijo, vse kot iz škatlice, v njih pa še
                     vedno živijo tako svojci nesrečnih Mežanovih kot obtoženih vaških stražarjev,
                     pahnjenih v jaške hrastniškega rudnika ali pomorjenih doma. Krivica in laž
                     bolita.</p>
                  <p>Nismo pa še pojasnili vsega. Kako to, da so Mežane pomorili, Toneta Tomšiča pa
                     izpustili. O tem ve povedati Stanko Slak, ki zdaj živi v Šmarju-Sap:</p>
                  <p>»Mežanov oče je bil samosvoj. Nekajletno bivanje v Nemčiji je pustilo
                     posledice. Vse je hotel opraviti sam. Svoje je držal zase, ni dovolil, da bi
                     hodili pomagat ali v tabrh. Vendar v vasi ni bilo sporov. S fanti smo se dobro
                     razumeli. Tisto jutro se Nemcem ni dalo nič dopovedati. V naši hiši so imeli
                     štab, in čeprav sem bil komaj šestnajst let star, sem moral v Prparjevo hišo.
                     Samo jaz sem še živ od vseh, ki smo bili v tisti sobi. Zaprli so nas v hišo, v
                     največjo sobo, in nam grozili. Stražar ni skrival, da bi takoj spustil rafal po
                     nas, če bi kaj onegavili. Kmalu smo izvedeli, da se nekaj dogaja. Slišalo se je
                     streljanje. S težavo se je dalo videti od strani Grdenov skedenj in kaj so
                     delali z Janezom. Po tistem je kmalu vdrla v sobo Mežanova Marija in vpila kot
                     zmešana na očeta: Oče, vi ste krivi! Tudi Tomšičev je bil z nami, kar pomešal
                     se je med nas in nihče ga ni izdal. Pravi čas je stopil k skupini. Za Mežanove
                     pa je res kriv njihov oče. Branil jim je, da gredo s drugimi na vas. Naj
                     ostanejo lepo skriti doma, pa bo že on vse uredil zanje. Ko mu je Marija
                     povedala, kaj se je zgodilo, je padel kot snop. Nekaj ur smo kopali strelski
                     jarek pred vasjo, po dveh dneh pa so nas izpustili. Res, da sem bil zaprt in
                     nisem veliko videl, kaj se je dogajalo zunaj. Ko smo prišli ven, so bili Nemci
                     v vasi še ves dan, pa naših legionarjev ni bilo med njimi in tudi noben drug ni
                     vedel povedati zanje. </p>
                  <p>Kako pa je bilo z našim očetom, Antonom Slakom, da se mu ni nič zgodilo? Tudi
                     njega so partizani mobilizirali. Čakal je zunaj vasi v gozdu in poslal pošto.
                     Na dan nemškega odhoda, to je 30. oktobra, je bilo videti, da so se unesli.
                     Gospod Gomilšek jih je prosil, če oče lahko pride domov. Da je bil prisilno
                     mobiliziran in je pobegnil od partizanov. Dovolili so. Doma je bil pol ure
                     prej, preden so odšli. Kako je ostal Jurčkov, Ivan Zaletel, mi ni znano.
                     Izgleda, da je tudi on prišel v vas kasneje.« </p>
                  <p>Vinko Udovč iz Podlisca je imel takrat petnajst let. Njihova hiša stoji v ob
                     cesti, ki pelje z Dobrniča proti Knežji vasi:</p>
                  <figure>
                     <graphic url="slike_z_27/z_27_29.png"/>
                     <head>Križ z letnico <name type="author"/></head>
                  </figure>
                  <p>»Pripeljali so se na tankih, avtomobilih in motorjih. Sami lepi, mladi fantje.
                     Lepo oblečeni, z SS oznakami na reverjih. Naduto in ponosno so gledali naokrog.
                     Pri nas so se najprej samo ustavili, da bi vprašali, kam so šli tisti pred
                     njimi. Potem so je v našo hišo naselil štab. Kaj vse so imeli za hrano. Dali so
                     mi nekaj sira in zabičali, da se ja ne bi drznil vzeti sam. Naslednjega dne sem
                     se vrnil k Jeričevim v Gorenjo vas, kjer sem pomagal na kmetiji. Tam me je eden
                     od oficirjev gledal, kako krtačim konja in mi je začel praviti, da je doma
                     blizu poljske meje in da ima ravno tako živino. Potem sem izvedel, kako so na
                     Dobravi ustrelili mojo sošolko Anico Tomažin. Izgleda, da je iz hiše nekdo
                     zbežal. Obrnili so tank in z nekaj topovskimi streli razbili vrata. Anica je
                     ravno malicala v veži. Tudi za naslednje dni sem izvedel, kako so nekaj takih,
                     ki so se prišli javit od partizanov, kar ustrelili. Po planoti je šla tudi
                     vest, da so pobesili Mežanove v Knežji vasi, na Malnarjevem vrtu na Pluski pa
                     partizana, ki so ga dobili na Občinah, ko je varoval strelivo. Legionarjev,
                     tako domačih kot tujih, nisem videl in lahko trdim, da jih tiste dni pri nas ni
                     bilo. </p>
                  <p>Zvečer čez nekaj dni sem videl, kako peljejo kneženskega župnika proti
                     Dobrniču. Štirje so sedeli v avtomobilu, Nemci in gospod. Nisem vedel, da ga
                     peljejo ustrelit. Tudi tam legionarjev ni bilo. Le odkod naj bi se vzel
                     Pograjčev Alojz, ki naj bi bil tudi zraven! </p>
                  <p>Pa še tista o dveh nemških vojakih, ki so jih ustrelili samo zato, ker sta
                     pozdravila pogrebni sprevod. Iz Dobrniča so šli čez Ogenjce na Marence. Bilo
                     jih je za celo četo. Nisem vedel, zakaj silijo v breg. Žnidarjev oče je tam
                     pasel krave in vse videl. Ker je znal nemško, je razumel razglas, da so ju
                     ustrelili zato, ker sta delala sramoto nemški vojski. Da so ju zalotili pri
                     kraji in da sta hotela posiljevati. Ustrelili so ju v opomin drugim. Bila sta
                     Azijata, vojaka Vlasove vojske, ki je prišla za SS-ovci. Poveljevali so
                     izključno Nemci. Vse to lahko potrdi Ivan Korelc iz Gorenje vasi, ki zdaj živi
                     v Knežji vasi.«</p>
                  <p>Takole je bilo s to zgodbo. Razumemo staro žensko, ki v razboleli duši išče
                     krivca. Krivde ne more naprtiti neznanim Nemcem, ampak išče znane obraze, da bo
                     vedela, koga mora sovražiti in uničiti, pa čeprav je že po stoletja pod rušo.
                     In tako je napisala zgodbo kot v grški tragediji. Tudi scena je enotna.
                     Gručasta vasica s cerkvijo in kapelico v sredini, kot da je tam postavljen
                     oder, s katerega se da spremljati vse dogajanje. Zgodba o skritem sovraštvu v
                     na videz složni vaški srenji, ki plane na dan ob prihodu tujcev, o dobrem in
                     slabem, vse pred nami na odru, o tistem hudem na zgornjem in spodnjem koncu
                     vasi bi deklamiral zbor. Za gledalca bi bilo pravici zadoščeno, če bi se
                     nazadnje kot deus ex machina pokazalo še brezno v Kočevskem Rogu. </p>
                  <p>Poglavje zase je lahkovernost eminentnih slovenskih zgodovinarjev dr. Toneta
                     Ferenca in dr. Janka Pleterskega. Gladko sta vzela njeno zgodbo za suho zlato,
                     jo še znanstveno sfrizirala in opremila, da je bolj prepričljiva, in verjetno
                     pomagala, da so jo objavili v tako verodostojni reviji. </p>
                  <p>Kako je to mogoče, saj je toliko znamenj, ki bi ju lahko opozorila, naj bosta
                     previdna. Prvo je že dejstvo, da je omenjena ženska napisala svojo zgodbo pol
                     stoletja po dogodku. Spomnimo se Vidičeve Črne roke in podobnih izdaj, ki so
                     kar čakale, da bi lahko vključile tudi tako zgodbo. V tistih časih je vse
                     spodbujalo tako pisanje in nič se ti ni moglo zgoditi, pa če si napisal še take
                     laži. Zdi se, da se je Mežanova oz. Anžljeva obotavljala zato, ker ni bila
                     prepričana, da so prizadeti mrtvi. Šele ko si je pred tremi leti ogledala farno
                     spominsko ploščo na dobrniškem pokopališču in pred dvema letoma vrgla prst na
                     grob Jurčkove Micke, je zanesljivo vedela, da ne bo nikogar, ki bi ji mogel
                     stopiti na prste in ji vreči v obraz tisto, kar zasluži. </p>
                  <p>Zgodovinarjema bi morala vzbuditi sum že razlaga, zakaj sta njena brata stopila
                     med vaške stražarje. Piše o grožnjah, o pritiskih in o pozivih, ki so prihajali
                     iz Trebnjega. Spomnil bi ju, da se je protikomunistični upor začel šele dobro
                     leto po nastopu revolucije in po desetih mesecih revolucionarnega terorja.
                     Tisto, da so takoj po italijanski okupaciji pripravljali in organizirali ta
                     upor oz. legionarje, ne drži. Dobrniška planota je bila leta 1942 osvobojeno
                     ozemlje. Tam se je v Kremenjeku formirala in se po planoti nemoteno sprehajala
                     2. grupa odredov pod poveljstvom Staneta Rozmana in drugih. Če bi želel kdo od
                     Mežanovih v partizane, mu ne bi mogel nihče braniti in se svojcem ne bi nič
                     zgodilo. Pisanje o prisili je torej laž. Zakaj pa je šla kasneje iz Knežje vasi
                     večina domačinov k legiji, tako kot iz drugih vasi dobrniške župnije, pa je
                     snov za zgodovinsko razpravo. </p>
                  <p>Sum bi jima morala vzbuditi zgodba o najmlajšem Mežanovem, o Lojzetu. Njegova
                     sestra piše, kako je moral z vprego na Koroško in se vrnil šele čez eno leto.
                     Nemci, ki so bežali, so bili motorizirani. Nobenega nisem videl, da bi se
                     peljal na vozu. Bolj verjetno je zato peljal domobrance. Večina takih voznikov
                     je prišla domov po tednu ali dveh. Kako, da je Lojze potreboval toliko časa?
                     Stanko Slak se ga spominja iz taborišča v Peggetzu. Nič ni kazal, da mu ni
                     prav, ker se je znašel med begunci. Sicer pa bi ga lahko vprašala, zakaj se je
                     tako obiral. </p>
                  <p>Sum bi jima morala vzbuditi zgodba o ustrelitvi dekana Gomilščka. Da so namreč
                     pri tem sodelovali legionarji, in trditev, da so oni krivi za zločin. Nihče jih
                     ni videl, pač pa odprti avtomobil, v katerem je sedel, in Nemce. </p>
                  <p>Sum bi jima morala vzbuditi zgodba, ki jo Anžljeva polaga na usta Tomšičevemu
                     Tonetu, kako je namreč partizansko vodstvo svojo vojsko ob nemški ofenzivi
                     enostavno razpustilo in vojakom svetovalo, naj se skrijejo doma. Tega ne boste
                     prebrali v nobeni od partizanskih kronik, samo o tem, kako nezanesljivi vojaki
                     so bili tedanji mobiliziranci, zlasti pa nekdanji vaški stražarji. Le kdo bi
                     sredi boja razpustil svojo vojsko? Lahko, da jo razdeli v manjše skupine,
                     določi približno smer, ne bo pa rekel adijo in se od nje poslovil. Kako je bilo
                     v resnici, nam je povedal Jeričev Jože iz Gorenje vasi pri Dobrniču:</p>
                  <p>»Kar pobrali so nas po hišah in smo šli z brigado. Moja je bila Cankarjeva
                     brigada. Spominjam se Janeza Vipotnika. Potem smo zares jurišali. Legionarje so
                     vedno silili naprej, sami pa ostali lepo skriti zadaj. Najhujše je bilo tisto
                     na Čatežu, kako so Nemci zaradi nas pobili domačine. Zmagovali smo nad
                     posadkami ob nemški meji. Vse, kar se nam jih je podalo, smo postrelili. Samo
                     Bogenšperk se nam je obranil. Potem smo bežali, rekli so temu umik. Ko so
                     začeli govoriti, da gremo začasno na Hrvaško, sem spoznal, da je prišla prava
                     ura. Čutili smo se bolj ujetnike kot vojake. Na Selih pri Šumberku sem ušel.
                     Kar vrgel sem se v grmovje. Počakal sem nekaj dni in opazoval, kaj se dogaja.
                     Domov sem prišel, ko so Nemci že odšli. Povedali so mi za Mežanove. Nihče ni
                     omenil, da bi bili zraven tudi legionarji.« </p>
                  <p>Tako kot Jeričev Jože so ostali živi tudi drugi partizanski dezerterji, za
                     katere se Anžljeva čudi, kako da jih Nemci niso pomorili. In nazadnje, tisto
                     najpomembnejše. Kako si zgodovinarja razlagata sovraštvo legionarjev do
                     sovaščanov in soborcev. Ti ljudje so prej živeli v slogi, ni bilo nobenih
                     krvnih sporov, za katere bi bila vojna kot nalašč, da se jih poravna. Še nekaj
                     tednov prej so z njimi delili isto usodo, živeli kot vaški stražarji na isti
                     postojanki, potem pa so bili eni prisilno mobilizirani v partizane, drugi pa so
                     šli med domobrance. Zakaj na lepem tako nelogično izživljanje. Zgodbi bi se
                     dalo verjeti, če bi padli Nemcem v roke pravi partizani in bi se pridružili še
                     domačini, da bi uredili neporavnane račune. </p>
                  <p>Odgovor je jasen. Zgodbo sta sprejela za verodostojno in jo posvojila, ker sta
                     si jo želela. Tako za roško ofezivo leta 1942 in nemško 1943 beremo v
                     partizanski literaturi, kako naj bi sodelovali domačini, in omenjena zgodba to
                     dokazuje. Tako ni težko okupatorjevih grehov naprtiti domačim. Ne gre za
                     edinstveni dogodek v zgodovini, pri katerem so strokovnjaki tako lahkoverno
                     padli v past. Spomnil bi vas na lažni Hitlerjev dnevnik, ki so ga pregledali
                     izvedenci in trdili, da je izviren, čeprav bi že s kemično in fizikalno analizo
                     papirja lahko ugotovili, da ni star petdeset let, spomnil na Modiglianijeve
                     kipe, ponaredke, ki so jih študentje potegnili iz Ligurskega morja in trdili,
                     da so njegovo delo. Tudi tam bi morali strokovnjaki pomisliti, odkod kipi
                     umetnika, za katerega se je vedelo, da je bil samo slikar. Na koncu študentom
                     sploh niso verjeli, ko so jim razkrili resnico. </p>
                  <p>Ta želja po umazanju nekoga, ki ga imaš za političnega nasprotnika, to pa je
                     seveda nekaj nezaslišanega za znanstveno mišljenje. Da ob tej silni potrebi po
                     takih dokazih pozabiš na prav vse in se niti ne odločiš, da si ogledaš kraj in
                     malo povprašaš ljudi, pa je huda. Huda ob tem, ko toliko dajemo na zgodovinarje
                     in pričakujemo, da bodo oni tisti, ki nam bodo zbistrili zgodovinsko brozgo o
                     sedanjem času in nam nalili čistega vina. Spet se je pokazalo kot že
                     velikokrat, da je vse odvisno od nas. Če ne bomo nekaterih nalog opravili sami,
                     jih ne bo nihče. Še najmanj strokovnjaki! </p>
               </div>
            </div>
         </div>
         <div type="div1">
            <head>Teharje 1997</head>
            <div type="div2">
               <head>Teharski spomini</head>
               <docAuthor>Justin Stanovnik</docAuthor>
               <div type="div3">
                  <p>Prva oktobrska nedelja nas je spet poklicala v Teharje. Tisti, ki so se
                     odločili, da se bo teharska spominska slovesnost obhajala jeseni, so za svojo
                     odločitev imeli globoke in utemeljene razloge, pa naj so se jih v celoti že
                     zavedali ali ne. Teharje so namreč prizadet in oskrunjen kraj. Na to med letom,
                     zaradi mnogih skrbi, nekoliko pozabimo, ko pa enkrat na leto spet pridemo tja,
                     nas znova udari v oči surovost, ki se je nesramno naselila na tem kraju.
                     Naselila se je namreč tako, da je ni mogoče videti. Vsepovsod, kamor pogledaš,
                     tudi tla, na katerih stojiš, vse je pokrito s smetmi, odpadki in odplakami, z
                     vsem, kar Celje kot velik organizem izloča, vse nesnažno in strupeno so v
                     preteklosti vozili sem in za silo pokrili. Ne tako zelo, da ne bi moglo
                     oznanjati svoje žaljive prisotnosti.</p>
                  <p>Tisti, ki se Teharij spominjamo iz leta 1945, jih ne prepoznamo več. Ne samo,
                     da ni več tega, kar v pokrajino postavi človek, ampak je spremenjena tudi
                     narava, kakršna se je bila sama ustvarila. Nekoč je bil tu borov gozd, nekoč je
                     po dolinici ob robu taborišča dol od Svete Ane v ravnino tekel potok, nekoč je
                     po levem bregu te dolinice vzdolž potoka tekla tudi dolga jama, ki je bila
                     skoraj do konca zasuta z rumeno ilovico. Lastniki taborišča so jo bili že
                     domala v celoti napolnili z njegovimi prebivalci. Vsega tega ni več. In nad
                     taboriščem, tam, kjer so se redki bori zgostili v gozd, ki je potem segal do
                     roba grebena, na katerem je nekoliko umaknjena v desno stala cerkev Svete Ane,
                     tam je sedaj ogromen jez, ki se s svojo velikostjo uveljavlja kot največja
                     posamezna stvar v tem kraju. Ko ne bi vedeli, da je za tem jezom neka sila,
                     tega občutka ne bi imeli, a vemo, da ta sila za njim je, zato se nam ta jez
                     takoj vsili kot nekaj grozečega. Za jezom je namreč jezero, ki slučajnemu
                     obiskovalcu kaže najbolj miroljubno podobo – tako prijazno se na njegovi
                     površini kodrajo komaj zaznavni valovi. A tisti, ki vedo, kaj je v njem, vedo
                     tudi, da se iz njega nobena živa reč, če vanj zaide, ne reši več. Mulj, ki se
                     je nabral pod tenko gladino, in strupena tekočina, na videz nedolžna, mu tega
                     ne dovolita. Zato ljudje, ki se ob slovesnostih zberejo doli ob križu, ali pa
                     posamezen obiskovalec, ki je prišel sem zato, da v tišini razmisli in domisli
                     teharsko dramo, začuti, da stoji v senci grožnje. Vsak čas se lahko kaj zgodi,
                     vsak čas lahko kaj poči! Mnogo strupa je nakopičenega tu, kdo se bo iz njega
                     rešil, če dobi prosto pot. Obiskovalec dobi občutek – če si vzame toliko časa
                     in najde toliko miru, da njegove misli najdejo pravo razmerje do te in vse
                     druge resničnosti – da ima pravico v tem videti znamenje časa, ki ga živi. Da
                     ima to neko povezavo z vsem slovenskim prostorom.</p>
                  <p>Takšne so Teharje. Surove, hinavske in grozeče. Nikoli ne bodo mogle dobiti
                     povsem človeške podobe, tako zelo jih je iznakazila skrita – surova, hinavska,
                     grozeča – volja, ki jih je ukazala narediti takšne, kakršne so. Zato se na
                     Teharjah naša misel nikoli do kraja ne umiri, zato se od tod nikoli ne vračamo
                     do kraja potolaženi. Ko bi bila puščava – prav, bi bila puščava; ko bi bila
                     džungla – prav, bi bila džungla; ko bi bil pragozd – prav, bi bil pragozd. To,
                     kar je tu, pa je naredil človek s svojo zlobo – tako veliko, da se sedaj od nje
                     ne moremo osvoboditi. Zato smo rekli, da so tisti, ki so se odločili za
                     oktober, izbrali najboljši možen čas. Narava – toliko jo je ostalo tudi v
                     Teharjah, še več pa je čutimo v bližnji in daljni okolici – je tedaj takšna, da
                     se dotika naših najglobljih strun, da nas kliče k najbolj notranjemu življenju.
                     Svet vedno bolj izginja, vedno bolj smo sami s svojim spominom. Vedno bolj smo
                     lahko z ljudmi, zaradi katerih smo prišli sem. Noben drug čas nam tega ne bi
                     tako dovolil.</p>
                  <figure>
                     <graphic url="slike_z_27/z_27_30.png"/>
                     <head>Letos je na Teharjah pel tudi dekliški zborček Škofijske klasične
                        gimnazije pod vodstvom Helene Fojkar-Zupančič<name type="author">Tine
                           Velikonja</name></head>
                  </figure>
                  <p>Lansko leto je bila prva oktobrska nedelja deževna. Proti pričakovanju nas to
                     ni motilo; pravzaprav nas sploh ni motilo. Vsak se je omejil na prostor pod
                     svojim dežnikom in zdelo se je, da je v vsakega vstopila od nekod misel, da
                     mora biti bolj pozoren do soseda, kot bi bil, če bi sijalo sonce. S prenašanjem
                     dežja, ki je padal na nas, in mokrote, ki je prihajala od tal, se nam je zdelo,
                     da prispevamo k namenu, ki ga je slovesnost imela. Nezadovoljnih obrazov zato,
                     čudno, ni bilo videti.</p>
                  <p>Vseeno smo bili letos hvaležni za lep, sončen dan, za tiho slovesnost jesenske
                     nedelje. Ko smo prišli, nekateri že mnogo pred začetkom, je nad pokrajino še
                     ležala megla. Navadili smo se je tako, da smo šele potem, ko nas je škof v
                     pridigi na to opozoril, opazili, da jo je sonce že zdavnaj popilo in da se nad
                     nami boči široko, plavo nebo.</p>
                  <p>Zadovoljstvo nad lepim vremenom je dopolnjevalo veselje nad veliko udeležbo.
                     Malo po deveti, ko je stari oktetovec Marijan Štefančič pred mikrofonom pri
                     oltarju začel moliti rožni venec, se je na ravnici pred oltarjem, pa tudi na
                     položnem bregu za njim, že nabrala skupina, ki je potem od minute do minute
                     naraščala, dokler iz nje ni nastala spoštovanja vredna množica. En krak se je
                     potem raztegnil navkreber do kraja, kjer se gradi bodoči mavzolej, enega pa so
                     naredili ljudje, ki so zadnji prihajali po cesti ob umetnem potoku in se, kakor
                     so prihajali, drug za drugim ustavljali. Če velja ocena, da je bilo junija 1945
                     v tem taborišču 4.500 domobrancev, potem bi bili upravičeni reči, da je bilo
                     letošnjih romarjev malo manj, a ne prav veliko. Teharski župnik je pozneje
                     povedal, da so njegovi ljudje razdelili 3.800 spominskih podobic. Mediji so
                     potem to številko različno zbijali, nekateri na dva tisoč, nekateri še niže.
                     Neki člankar v Delu je ocenil, da je bilo udeležencev »slabih tisoč«. (Mogoče
                     je upal, da bo za to posebej pohvaljen.) Razpoloženje, ki ga naredi zbrana
                     prisotnost tolikih ljudi, se že nosi samo in ne dovoljuje izjem. Le na obrobju
                     se je kdaj pa kdaj kdo spozabil in začel pogovor s sosedom, dokler ga ni kdo
                     opomnil ali pa je sam opazil, da je nedopustno drugačen od drugih.</p>
                  <p>Pred mašo, ko se moli še rožni venec in berejo litanije vseh svetnikov, si
                     nekaj podobnega privoščim tudi sam. Ne smem, si mislim, izpustiti priložnosti,
                     da ne bi tudi letos zbral nekaj kamenčkov za teharski mozaik. Stopim do enega
                     ali drugega na obrobju in ga prosim za kratek pogovor. Zdi se, da ljudje to
                     razumejo in mi ne zamerijo. In spet se je izkazalo, kot vsako leto, da na
                     Teharje prihajamo sicer ljudje ene sorte, a bi vendar vsakdo lahko povedal
                     svojo, od vseh drugih različno zgodbo, odnosno zgodbo človeka, zaradi katerega
                     je prišel. In drugačnost je ravno v tem, v človekovi enkratnosti, v neki poti,
                     ki ne bo nikoli več prehojena, v nekem življenju, ki se je veselilo, žalostilo,
                     trpelo, upalo in ljubilo tako, kakor do konca sveta ne bo nikoli več nobeno.
                     Drugačnost je ravno v tem, spoštovanje, ki človeka pred vsako zgodbo prevzame,
                     je ravno spoštovanje pred tem; usmiljenje, ki nas vse povezuje v veliko
                     druščino, pa naj nam je zgodba človeka, ki stoji poleg nas, že znana ali pa jo
                     samo slutimo, je narejeno iz tega, da vemo, da je vsakdo prišel sem s svojim
                     lastnim žalostnim spominom.</p>
                  <p>Letos je prišlo tudi precej mladih ljudi. To so pravzaprav ljudje srednjih let,
                     a ob nas, ki smo že na robu, učinkujejo poudarjeno mladostno. Nekateri so
                     prišli sami, zvečine pa so pripeljali koga od svojih: očeta, mater, strica,
                     teto.</p>
                  <p>Večina ima Teharje za zadnji kraj, za katerega imajo dokaze, da so njihovi
                     ljudje bili še na svetu. Potem so odšli v temo in neznano. Kam so odšli, kaj se
                     je potem z njimi natanko dogajalo, ostaja neznano. Neznanost izhaja iz tega, da
                     tisti, ki so bili vključeni v izvedbo Načrta, molčijo. Kakšno prisego so morali
                     dati, pomisli človek, kakšen strah jih mora imeti v oblasti, in, predvsem, kako
                     neznansko in grozno je vse moralo biti, da vedo, da o tem človeško ni mogoče
                     govoriti. Toda stavek, ki se kar naprej ponavlja, se glasi: »Tu so ga nazadnje
                     videli. Videl ga je ta in ta.« Včasih je pričevanje posredno: videl ga ni
                     dotični sam, ampak mu je o tem pripovedoval nekdo drug, preden so ga odpeljali;
                     včasih gre to pričevanje čez dve, tri osebe. Vse se izgublja v sivini
                     negotovega, a vsaka najmanjša vest o ljubem človeku je dragotina: vsaka
                     kretnja, vsak pozdrav, vsako ime, poslednjič izgovorjeno, poslednjič
                     slišano.</p>
                  <p>Kako so odhajali, kdaj so bili nazadnje doma? Prišli so na obisk za dan ali dva
                     iz bataljona v Laščah, v Cerknici, iz Šentvida, eni so prišli marca, drugi
                     aprila in jih potem ni bilo več. Odhajali so veseli, a kako bi odhajali, ko bi
                     vedeli, da odhajajo za zmerom! Med drugim izvem, da je eden odšel tako rekoč z
                     njive. Pobegnil je od partizanov in se potem skrival doma. Na dan Svete Ane sta
                     s sestro orala in se je, ko še nista končala, nenadoma odločil, da se gre
                     javit. »Naj se konji malo odpočijejo, takoj se vrnem.« Seveda ga ni bilo več.
                     Baje mu je oznovec pred farno cerkvijo rekel: »Ravno tebe sem čakal.«</p>
                  <p>Večina tistih, na katere naletim, so z Dolenjskega: iz Dobrepolja, iz Ribnice,
                     iz Lašč, iz Šentjerneja, iz suhokrajinskih vasi; potem sledi Notranjska:
                     Logatec, Rovte, Bloke, Sveti Vid, Stari trg; nekaj jih je tudi z Gorenjskega in
                     iz vasi, ki segajo že proti Primorski, iz Hotedršice in Cola. Nekateri so
                     takorekoč domačini, iz Celja in Doliča. Tudi niso vsi domobranski ljudje; za
                     enega se izkaže, da je bil v prekomorski brigadi in ima prav posebno
                     zgodbo.</p>
                  <p>Nekateri so doživeli Teharje tudi sami. Eden od njih, tedaj star komaj
                     šestnajst let, pripoveduje, kako so ob večerih odvažali domobrance. Klicali so
                     jih po imenu iz množice zunaj na grušču, prihajali so mirno, se dali vezati in
                     poriniti na kamion. »Ali so res bili vsi tako vdani in mirni?« Da, saj so
                     pretepeni, lačni in izsušeni od žeje komaj vedeli za sebe. Vročina na pesku jim
                     je izpila zadnje kaplje. Na vsak kamion so nazadnje vrgli še nekaj krampov in
                     lopat. In ravno to ga spremlja vse življenje. Kadarkoli zasliši žvenketanje
                     katerega teh orodij, ga oblije pot in se začne nemočno tresti. Nič ne more
                     zoper to, pa naj bo sam ali med ljudmi. To so mu za spomin pustili tisti
                     večeri, ko je v baraki, kadar se je stražar zunaj obrnil proč, toliko dvignil
                     glavo, da je za hip lahko videl, kaj se dogaja.</p>
                  <p>Ponavadi začnem z vprašanjem, zakaj kdo prihaja v Teharje. Eden od odgovorov me
                     preseneti. Izkaže se, da je to človek, ki raziskuje stvari, ki so se dogajale s
                     Hrvati v dolini Gornjega Doliča. Po njegovem mnenju naj bi bilo v Doliču okoli
                     petnajst grobišč, nekatera od njih zelo velika. V enem je mogoče okoli petsto
                     Hrvatov, v glavnem civilistov, žensk in otrok. Hrvati so prihajali sem po dveh
                     poteh. Ena je peljala iz Zagreba preko Zidanega mosta, Celja, Velenja, druga pa
                     iz Zagreba preko Rogaške Slatine, Slovenskih Konjic, Vitanja; obe sta se
                     združili v Doliču. Nekaterim se je posrečilo utreti si pot naprej v Slovenj
                     Gradec, druge pa so pokončali tu. Glavno ubijanje se je dogajalo 11., 12. in
                     13. maja. Ubijali so mladi ljudje, sedemnajst, osemnajst, devetnajst let stari
                     fantje. Govori tudi o tem, kako so ti ljudje, potem ko so odrasli, to
                     prenašali. Ob tem pomislim: Koliko pohabljenih ljudi je ta ideologija pustila
                     za sabo tudi v vrstah svojih! Nazadnje postavim še vprašanje, ki me najbolj
                     muči: Ali Hrvati povezujejo to morijo s Slovenci kot Slovenci? Ali je v
                     njihovih glavah predstava, da so njihove ljudi ubijali Slovenci. Dobim odgovor,
                     da je na žalost verjetno tako. Takoj se spomnim na kraške fojbe. Ali je
                     posledica tega, da smo se vdali Partiji, tudi ta, da smo dobili Slovenci glas
                     genocidnega ljudstva. Kakšna ironija!</p>
                  <p>Ker je bilo, kot rečeno, med obiskovalci mnogo mladih ljudi, se mi je zdelo
                     koristno, da se moja vprašanja dotaknejo tudi sedanjosti. Na primer, kako mladi
                     ljudje gledajo na preteklost in kakšen odnos imajo do zgodovine sploh. Nekako
                     sem potolažen, ko izvem, da se počasi le uveljavlja tudi »ona druga resnica«.
                     Potre pa me pripoved o tem, kakšne težave jo pri tem spremljajo in kako trdo to
                     gre. Nikoli nisem mogel razumeti, da ima čas tako velik vpliv na ljudi, da se
                     mu dajo tako brez zadržkov gnesti. Kaj pa pamet? Kaj pa razum? Ali se bomo
                     smeli od sedaj tako malo zanesti nanj?</p>
                  <p>Zanima me tudi odnos do zgodovine in vitalnost slovenskega zgodovinskega
                     spomina. Tu pa me preseneti nekaj drugega: kako zreli so pravzaprav mladi
                     ljudje, ki prihajajo v Teharje. Izvem namreč, da zgodovinskega spomina ne more
                     biti, ker ni več skupnosti, ker se je razbila skupnost. Zgodovina se lahko, kot
                     oblika zavesti, oblikuje samo v skupnosti. Sedaj mi je jasno, takoj pomislim,
                     zakaj levi liberalni intelektualci tako tolčejo idejo skupnosti. Zgodovina je
                     danes to, kar je bil nekoč mit. In ali ni bila skupnost nekoč pogoj za nastanek
                     mita? Pa tu je še drugo vprašanje: Kaj pa je človek brez spomina in brez
                     zgodovine? Izgubljen človek je to, na milost in nemilost izročen medijem, lahek
                     plen prvega pouličnega guruja.</p>
                  <p>Kaj pa politika? Ali ne bodo naše stvari, Teharje, Rog, Orlov vrh, Krimska
                     jama, dobile pravično mesto v narodovi zavesti samo tedaj, če se bo v državi
                     uveljavila avtentična demokratična kultura? In kdo naj ustvari pogoje za tako
                     kulturo, če ne politika? Danes se ta vprašanja konkretizirajo v vprašanje:
                     Kakšne so možnosti za demokracijo po velikem polomu politike, za katero smo
                     mislili, da jo bo uresničila? Ali bolj določno: Kakšno stanje je nastalo po
                     odhodu Slovenske ljudske stranke iz tabora izvorno demokratičnih strank? Ali
                     drugače: Ali moramo še naprej – proti upanju – delati za obnovo tabora
                     pomladnih strank ali pa se bo treba od te ideje dokončno posloviti in se ozreti
                     po drugi in drugačni rešitvi?</p>
                  <p>Ko sem vsakomur, s katerim sem govoril, postavil tudi katero od teh vprašanj,
                     sem opazil, da so bili ljudje zadeti v živo. Večina je čutila ali tragičnost
                     ali absurdnost novega stanja. V njihovih odgovorih so se mešali razočaranje,
                     jeza in nemoč. Mnogi so rekli, da se čutijo izigrane. Neznosno se jim je zdelo,
                     da so bili njihovi glasovi investirani v politično podjetje, za katero jih sami
                     nikoli ne bi dali. Obhajalo jih je porazno spoznanje, da je politika
                     degenerirala v rivalstvo in ambicioznost. Prevladovali so žalostni toni, a se
                     je oglašal tudi optimizem: Politika je živa stvar. Nič ni večno in tisti, ki
                     ve, kaj hoče, najde tudi prostor, da to, kar hoče, tudi uresniči. Najbolj me je
                     razveselil stavek, ki se na mojem rekorderju kar naprej pojavlja: Rešitev je
                     samo v pomladni politiki.</p>
                  <p>Med tem, ko se na obrobju – pridušeno, da ne bi motil celote bolj, kot je
                     potrebno – pogovarjam o teh in podobnih rečeh, se v ozadju sliši ljudsko petje
                     in molitev rožnega venca. Potem pa nenadoma zadoni pesem združenih celjskih
                     dekanijskih zborov. Vsi se zavemo, da se je začela maša. Prenehamo s tem, kar
                     smo počeli do sedaj, in se obrnemo proti oltarju. Vključimo se v molitve, ki se
                     tam izrekajo, kot zahteva obred, potem pa prisluhnemo obema poglavitnima
                     besediloma. Poslušamo pismo apostola Pavla Efežanom in evangelij po Luku,
                     odlomek, ki govori o Jezusovi smrti na križu. Obe besedili se nam zdita zelo
                     primerni za ta kraj.</p>
                  <p>Sledi pridiga maševalca mariborskega škofa dr. Franca Krambergerja. Njegove
                     besede delujejo sveže, kakor da bi bile pravkar najdene in domišljene. Čutimo,
                     da se nas, z glasom, ki prihaja od mikrofona, dotika resničnost. In že vemo, da
                     je to vse, kar si želimo. »Pravijo, da je na tem mestu najbolje molčati. Tu je
                     treba samo poslušati: zemljo, odpadni material, teharsko jezero, veter, sončne
                     žarke. Kdor zna to poslušati, sliši tu zakopano skrivnost. Da, tu bi morali
                     molčati in moliti.« Potem le začne, kot duhovnik in škof, razlagati evangeljsko
                     besedilo: »tri velike resnice«, ki jih je, potem ko smo ga poslušali na tem
                     kraju, mogoče in potrebno izluščiti iz njega.</p>
                  <p>Po maši smo poslušali še dva govora. Dr. Janez Črnej je kot domačin govoril o
                     času, v katerem je nastajala žalostna slava tega kraja, dr. Tine Velikonja,
                     predsednik Nove slovenske zaveze, pa je pokazal na moralne in politične
                     energije, ki dotekajo v narodovo kulturo iz spomina na ljudi, ki so pred pol
                     stoletja od tu odhajali v smrt.</p>
                  <p>Posebej nas je prevzela omamna lepota Balantičeve pesmi Jutro, ki jo je s finim
                     razumetjem recitiral študent primerjalne književnosti Tone Starc iz Metlike.
                     Nenadoma nas je obšlo: saj to je tako, kakor da bi bila ta pesem napisana
                     posebej za te ljudi. In še: lahko bi razpisali natečaj z milijonskimi
                     nagradami, pa ne bi imeli pesmi, ki bi bila od daleč podobna tej, ki nam jo je
                     bil zastonj dal mladi pesnik, ki je leto in pol preden so šli ti v smrt, zgorel
                     v neki slovenski vasi, ki jo je branil v istem boju kot so ga bili ti, ki se
                     jih tu spominjamo. Ogenj, v katerem je zgorel Balantič, je imel v sebi to silo,
                     da je uničeval; ogenj, ki prebiva v Balantičevi pesmi, pa je enak ognju, za
                     katerega je pred štiristo leti zapisal veliki španski lirik in največji mistik
                     vseh časov, da »sveti in ne boli«.</p>
                  <p>Na slovesnosti po maši je pel moški komorni zbor iz Celja. Pevci so prišli tik
                     pred nastopom in takoj, ko so odpeli, tudi odšli. Zdi se, da so s to gesto
                     hoteli nekaj povedati. Mislim, da jih drugo leto ne bomo več vabili. Slovesnost
                     se je končala tako, da smo stopili k mikrofonom nekdanji domobranci, tisti, ki
                     smo nekoč šli skozi ta kraj in tisti, ki niso, in zapeli pesem Moja domovina:
                     tistim, ki so nekoč to prelepo pesem veselo in s ponosom peli sami, pa tudi
                     sebi.</p>
                  <p>Potem se dolgo rokujemo z znanci. Čutimo, da naše prijateljstvo stoji na nečem
                     trdnem. V vsakem od nas je ali misel ali zgolj občutje, da smo storili to, kar
                     je prav in dobro. Za popotnico si drug drugemu želimo, da bi se čez leto in dan
                     spet videli. A je nazadnje tako, da bi si posebej morali želeti še nekaj
                     drugega: da bi odhajali predvsem boljši in bolj resnični. Zakaj če bomo
                     resnični, prikazni okoli nas ne bodo imele nad nami prav velike moči.</p>
               </div>
            </div>
            <div type="div2">
               <head>Homilija pri spominski maši</head>
               <docAuthor>Franc Kramberger</docAuthor>
               <div type="div3">
                  <p>Bratje in sestre!</p>
                  <p>Tu, na Teharju je najbolje molčati. Tu je treba samo poslušati: zemljo,
                     odlagališče odpadnega materiala, jezero, veter, sončne žarke. Kdor zna to
                     poslušati, sliši zakopano skrivnost. Dá, tu bi morali samo molčati in moliti. -
                     Pa vendar ob prebrani božji besedi se oglašajo, stopajo v ospredje tri misli,
                     tri resnice. </p>
                  <p>1. V evangeliju smo slišali o velikem petku. Od šeste do devete ure, se pravi
                     za tri ure, je nastala tema po vsej zemlji. Sonce je otemnelo, zagrinjalo v
                     jeruzalemskem templju se je pretrgalo od vrha do tal, Kristus je umrl na križu. </p>
                  <p>To poročilo nas postavi v leto 1945, ko je slovenski narod na tem mestu več
                     mesecev doživljal tri kalvarijske ure svoje zgodovine. Takratna slovenska
                     sedanjost se je tako stemnila, da brat ni videl in ne spoznal Slovenca brata.
                     Tu je nastalo apokaliptično jezero krvi ljudi - mladih mož in fantov različne
                     narodnosti (slovenske, hrvaške, nemške, madžarske), vseh poklicev (od kmečkega
                     sina do univerzitetnega profesorja), pa tudi vseh starosti (od otrok do
                     starčkov) ... Niso napadali, niso ubijali, niso imeli orožja, niso se mogli
                     braniti; morali so umreti, ker so bili ljudje, ker so ljubili domovino. Poboja
                     teh nedolžnih žrtev brez vsake sodbe ali sodnega procesa, tega genocida nad
                     lastnim narodom ne more danes nihče zanikati. Takrat se je zagrinjalo slovenske
                     zgodovine pretrgalo od vrha do tal, takrat je ideologija poteptala slovensko
                     identiteto. Takrat je Slovenec prenehal biti Slovenec. Taka dejanja ne sodijo v
                     naš narod.</p>
                  <p>Ne želimo odpirati polstoletnih ran, ki se še niso zacelile na narodnem telesu.
                     Tudi ne želimo s prstom pokazati na krvnike; tudi obsojanje in maščevanje se
                     nam kristjanom ne spodobi; ne želimo jih imenovati. Njihov priimek in ime je
                     ZLOČINEC, kakor koli je bil med tistimi, ki so streljali, mučili, ubijali. Za
                     vsakega izmed njih velja Kristusova beseda: Bolje bi bilo, da bi se ne
                     rodil.</p>
                  <p>Danes želimo za žrtve moliti, za znane in neznane, slovenske ali druge
                     narodnosti. Hočemo preseči vsako sovraštvo, hočemo priznati in izpovedati, da
                     so žrtve na Teharju ali tudi v Rogu ali kje drugje bile nedolžne, zato se
                     oglaša njihova kri kot resnica. Dolgo se o dogodkih na Teharju ali v Rogu ni
                     smelo govoriti ne pisati. To nasilno skrivanje dokazuje, da so se krvniki in
                     odgovorni za ta dejanja zavedali svoje krivde, svojega zločina. Toda resnica je
                     skozi špranje nasilnega molka in strahu, med ukazom in prepovedjo počasi
                     prodrla v javnost. Množična grobišča strašnega genocida nad slovenskim narodom
                     so postala znana. </p>
                  <figure>
                     <graphic url="slike_z_27/z_27_31.png"/>
                     <head>Množica med mašo <name type="author">Tine Velikonja</name></head>
                  </figure>
                  <p>Ob vsem tem želimo izpolniti tisto, kar je napisal arhitekt Plečnik na spomenik
                     padlim v prvi svetovni vojni v Komendi na Gorenjskem: »Molimo za zdravo pamet!«
                     Dá, molimo za zdravo slovensko pamet, da se ti dogodki ne bi nikoli več
                     ponovili ne v naši ne v zgodovini kakega drugega naroda. </p>
                  <p>2. Druga misel današnjega slavja je odpuščanje in sprava. Tisti, ki so
                     preživeli teharsko grozo pravijo, da so taboriščniki, ko so spoznali, da zanje
                     ni več rešitve, da so določeni za smrt, prosili pričujoče duhovnike za
                     zakrament sprave in odpuščanja. Boga so prosili za odpuščanje in odpuščali so.
                     To je veliko sporočilo tega mesta. Na to nas je spomnil in opozoril tudi papež
                     Janez Pavel II. ob svojem obisku: Za odpuščanje je treba prositi in tudi
                     odpuščati. To nas uči Kristus s križa. On nas je s svojo smrtjo na križu
                     odrešil. On je naš mir. On je dva sprta dela združil v eno in ločilno steno med
                     njima, sovraštvo, podrl. Vse nas je spravil z Bogom po križu in tudi usposobil
                     za spravo med seboj (berilo, Ef 2, 13-18). Dá, sprava! Narodna sprava! O njej
                     se veliko govori in piše. Toda tu v Teharju povejmo resnico: Sprava, posebej
                     narodna sprava ni filozofija, ne beseda, tudi ne slovesnost, obred ali razglas,
                     sprava ni enkratni slovesni dogodek; sprava je dogajanje, je zgodovinska naloga
                     ali napor vsega naroda, vseh generacij. Sprava mora postati sestavni del
                     vzgoje, naše kulture, naše vere, našega vsakdanjega življenja. Samo tako bomo v
                     tretjem tisočletju narod bratov in sestra, narod s prihodnostjo brez strahu. </p>
                  <p>3. Tretja misel današnjega slavja je misel o veliki noči in končni zmagi.
                     Evangelij, ki smo ga poslušali, se ne konča z dogodkom na veliki petek ali s
                     smrtjo na križu, marveč prehaja v velikonočno zmago življenja nad smrtjo,
                     ljubezni nad sovraštvom, luči in svetlobe nad temo.</p>
                  <p>Kot kristjani verujemo v Božjo pravico in Božjo sodbo, zato gledamo na dogodke
                     v Teharju in Rogu z druge strani. Za slovenski narod so in še bodo v
                     prihodnosti te žrtve vir duhovnih moči. Prepričan sem, da se moramo zahvaliti
                     tudi tem žrtvam za velike zgodovinske spremembe, za padec tistega strahovladja,
                     za tisto osvoboditev iz duhovnega in miselnega ujetništva, za slovensko
                     osamosvojitev in mednarodno priznanje samostojne Slovenije. To niso prazne
                     besede, saj verujemo, da zgodovino vodi Bog. On začenja nova poglavja in daje
                     nove naslove. Te žrtve so temelj duhovne in moralne moči Cerkve na Slovenskem
                     in celotnega slovenskega naroda. Zato kristjani nimamo razloga za malodušnost.
                     Zmaga dobrega nad zlim, odpuščanja in sprave nad maščevanjem, zmaga resnice nad
                     lažjo in luči nad temo je zagotovljena z zmago Kristusovega vstajenja, ki se ji
                     pridružujejo tudi žrtve na Teharju. Amen.</p>
               </div>
            </div>
            <div type="div2">
               <head>Zločina ni mogoče večno skrivati</head>
               <docAuthor>Janez Črnej</docAuthor>
               <div type="div3">
                  <p>Na tem teharskem prostoru, na tem smetišču polnem strupov in odpadkov smo se
                     zbrali, da bi razmišljali o usodi tistih, ki so ob koncu druge svetovne vojne
                     upali, da je morije konec in da imajo osnovno človeško pravico - živeti dalje.
                     To jim je bilo tukaj nečloveško preprečeno - bili so pobiti. </p>
                  <p>Belo mesto Celje v polnem civilizacijskem in življenjskem razmahu, prometno
                     vozlišče železnic in cest je v letih 1941-1945 postalo nemška utrdba, obdana s
                     kilometre dolgimi protitankovskimi jarki, z močno protizračno zaščito in
                     prepredena s strelskimi jarki. V zgodovinsko prelomnem in za zahodno Evropo
                     srečnem letu 1945, v najlepših pomladnih in poletnih mesecih, pa je Celje
                     doletela strahotna zla usoda. V njegova od Nemcev razkopana nedrja so bila
                     pometana trupla pobitih vojnih ujetnikov, starcev, žena in otrok. Celjska
                     zemlja je bila posiljena z veliko več trupli, kot je bilo živih Celjanov.
                     Potoki so bili krvavi in kri je izvirala iz zemlje. </p>
                  <p>V začetku druge polovice maja je bilo v tej dolini, ki je danes prekrita s
                     strupenimi odpadki, in dolini, kjer stoji današnja Cinkarna, ter na obrobju
                     Mlinarjevega Janeza okoli 15 000 zastraženih in še živih ljudi. Prav tako okoli
                     celjske vrtnarije in okoli Joštovega mlina, je bilo število še živih žrtev
                     večje kot 10 000. Prihajali pa so vedno novi transporti in kolone zastraženih
                     pešcev. Do 25. maja - Titovega rojstnega dne - so bili vsi ti ljudje pobiti in
                     prekriti s tanko plastjo zemlje. Celjski travniki in njive, razbrazdane od
                     Nemcev, so bile zravnane. Tako je Tito koncem maja v Celju lahko ugotovil, da
                     je prvi del morije izvršen. Prihajali pa so novi tisoči žrtev z vlaki, peš ali
                     na tovornjakih. Vse izstradane, izsušene in nečloveško izmučene. Potrebne so
                     bile nove jame in nova morilska iznajdljivost. Žrtve so prevažali v brežiške in
                     brestaniške jarke, v rudniške jaške Hrastnika in bunkerje v Krškem. Tu žrtev
                     niso več posamično ubijali, ampak žive zminirali in zasipavali. Uporabljeni so
                     bili hudourniški jarki in globeli, zamočvirjene doline, zapuščeni ribniki,
                     gramozne jame ter oddaljeni gozdovi. Medlog, Golovec, Bezovica, Marija Reka,
                     Dolina zvončkov pod Homom, ribniki v Libojah, na Proseniškem, skrita dolina v
                     Košnici, gramozna jama pod Bežigradom, v Višnji vasi in še in še ... </p>
                  <figure>
                     <graphic url="slike_z_27/z_27_32.png"/>
                     <head>Govori dr. Janez Črnej <name type="author">Tine Velikonja</name></head>
                  </figure>

                  <p>Morilski obredi so se nadaljevali še vse leto 1945 in so se v Celju končali
                     leta 1946 v hudourniškem jarku nasproti mestnega pokopališča. Žrtve so bile
                     poleg Slovencev iz vseh narodnosti naših bližnjih in daljnih sosedov. </p>
                  <p>Morilski obredi so poleg že mrtvih žrtev povzročali še druge žrtve in
                     tragedije. Nerojeni otroci nosečih in pobitih žena, otroci pobitih staršev od
                     nič do štirinajst let, katerih zastraženo in z bodečo žico ograjeno taborišče
                     pri Petričku je pravi simbol človeške bestialnosti. Deklica stara štirinajst
                     let in dva fanta, ki so molili za usodo svojih staršev na Teharjih ter hoteli
                     pobegniti, so bili pretepeni do nezavesti, nato pa pobiti. Žrtve so bili tudi
                     pobiti partizani, ki so se uprli moriji, preganjani sorodniki pobitih, osameli,
                     zapiti, zamorjeni in samomorom podvrženi izvajalci pobojev. Velika žrtev pa so
                     postali kraji, Teharje, Bukovžlak, Slance, Vrhe, katerim je bilo usojeno
                     počasno umiranje, saj je bila prepovedana vsaka gradnja, zaprta ja bila šola in
                     prebivalstvo se je zmanjšalo skoraj za polovico. Tudi mesto Celje, kateremu so
                     za desetletja zavladali neceljani, poslani od drugod, da bi prikrili zločine,
                     je postalo ena od takih žrtev. </p>
                  <p>Po neprestanem nekajmesečnem streljanju, vpitju, joku in strahu je zavladal
                     molk, ki je trajal petinštirideset let in delno traja še danes. Celjska zemlja
                     pa je kljub molku ljudi spregovorila. Pokazale so se kosti v močvirjih, v
                     rečnih strugah in gradbenih jamah. Pijančevanju podvrženi ubijalci pa so začeli
                     govoriti. Celje, knežje mesto, slovenski Katyn, je začelo ukrepati. Na grobovih
                     so začeli zidati šole, stanovanjske zgradbe, poslovne stavbe, tovarne,
                     železniške tovorne postaje, železniške proge, ceste in regulirati reke. </p>
                  <p>Za dolino pod sveto Ano in vzporedno dolino levo od tega križa, pred katerim
                     stojimo, pa je bilo potrebno nekaj več, nekaj takega, da se bodo ljudje teh
                     krajev izogibali, da se jim bo kraj gnusil ter da jih bo strah. Ta več so našli
                     v smeteh, v gnojnici in strupenih cinkarniških odpadkih. Smeti je dovolj,
                     cinkarniških odpadkov pa ne. Zato je Celje dobilo titanovo proizvodnjo in s tem
                     dovolj strupenih odpadkov, da prekrijejo to dolino. </p>
                  <p>V tridesetih letih so tako uspeli prekriti teharska grobišča, trajno uničiti
                     petsto ha zemljišč in trajno zastrupiti dvanajst tisoč ha zemljišč, posledično
                     zasejati rakasta obolenja, poškodbe dednih zasnov, povečati kronična obolenja
                     in umrljivost. Ljudem knežjega mesta Celja pa so poklonili v ta namen 2200
                     zastrupljenih delovnih mest in gospodarsko uničenje. Tako so Celje in njegovi
                     prebivalci zadnja žrtev mrtvaškega plesa iz leta 1945, ki pa še ni dokončna. </p>
                  <p>Celje in njegova sedanja oblast šest let po osamosvojitvi o teh grobovih in o
                     teh dogajanjih še vedno mrmrajoče govori, mesto pa proglaša za zdravo knežje
                     mesto. </p>
                  <p>Zato vas prosim, naj danes izrečene molitve in prošnje veljajo tudi za neštete
                     neposredne žrtve teh dogodkov. Prav tako pa za razbistritev razuma, za
                     odkritosrčnost in resnicoljubnost Slovencev in sedanjih oblastnikov.</p>
               </div>
            </div>
            <div type="div2">
               <head>Teharje – korak pred večnostjo</head>
               <docAuthor>Tine Velikonja</docAuthor>
               <div type="div3">
                  <p>Sedem let je preteklo od našega prvega srečanja na tem prostoru. Danes smo se
                     zbrali že osmič in še bomo hodili. Vprašujemo se, kaj je tisto, kar nas
                     privablja na kraj, ki ga je človek tako spremenil, da je podoben pokrajini po
                     izbruhu vulkana, z jezerom in kadečim vrhom in plini, ki zaudarjajo po žveplu
                     in razkroju. Usedlin tekočih industrijskih odpadkov, ki so se nabrale za
                     pregrado, je toliko, da bi lahko iz njih zgradili Keopsovo piramido, in tudi
                     smeti, ki jih navažajo sem iz vse Savinjske doline, bo vsak čas toliko, da bi
                     lahko postavili še eno.</p>
                  <p>Res je, prihajamo na ta neprijazni kraj in moramo prihajati. Prihajamo iz
                     spoštovanja do tistih, ki so ostali tu za vedno ali pa je bil ta kraj njihova
                     zadnja postaja pred smrtjo. Naša dolžnost je, da se spomnimo tistega časa, da
                     se spomnimo teh ljudi, kako so bili žaljeni, kako poniževani. Večinoma so bili
                     vojaki, ki so imeli svoj ponos in svojo čast, pa so se na lepem znašli tu
                     razoroženi, vzeli so jim častnike, bili so zapuščeni od vsega sveta, osameli,
                     tako kot so osameli še danes. Prišli smo, da jim povemo, da niso sami, da je še
                     mnogo takih Slovencev, ki razumejo njihovo ponižanje. </p>
                  <p>Poskušamo podoživeti, kako je to bilo. Naša domišljija ne dosega tistega, kar
                     se je dogajalo na tem kraju. Čeprav nas je nekaj ostalo, ki smo bili zraven,
                     težko najdemo prave besede, s katerimi bi dogodke prepričljivo opisali. </p>
                  <p>Ves svet jih je zapustil. Tule, kjer vas stoji večina, so čakali po milim nebom
                     v soncu in mraku, v dežju in vetru, v poletni vročini in nočnem hladu, čakali
                     na trenutek, ko se bo po taborišču razleglo njihovo ime in s tem poziv na
                     odhod. Bili so lačni, žejni, pretepeni. Kot je rekel France Dejak: »Res je
                     bilo, da je tudi njim manjkalo hrane, vode pa je bilo dovolj. Zakaj nam je niso
                     dali?« in druga: »Vedeli so, da nas bodo pomorili. Zakaj so nas še mučili?« </p>
                  <figure>
                     <graphic url="slike_z_27/z_27_33.png"/>
                     <head>Domobranske zastave na Teharjah <name type="author"/></head>
                  </figure>
                  <p>Domobranci niso vedeli čisto zares, da jih čaka smrt, so pa slutili. Na pot so
                     šli vdano in mirno. Kako je to mogoče? Hanna Arendt opisuje Eichmanov proces in
                     zasliševanje preživelih prič. Javni tožilec je po vrsti vpraševal vsako pričo:
                     «Zakaj se niste uprli? Če ste videli, kaj se pripravlja, zakaj se niste uprli?«
                     Kajti tudi Judje do zadnjega niso verjeli, da je to mogoče. Ko so stali
                     takorekoč pred vrati krematorija, ko so zrli v plamene, so še verjeli, da ne
                     gre zanje. </p>
                  <p>Tak je človeški optimizem, do zadnjega se ne moreš istovetiti s smrtjo in do
                     zadnjega upaš, da se s teboj kaj takega ne bo zgodilo. Tudi naši niso verjeli
                     čisto zares, prav do jame so upali, da se bo našla rešitev. </p>
                  <p>Sem prihajamo zato, da smo nekaj časa s temi ljudmi tako in s takimi, kot so
                     bili takrat, da jim naknadno delamo družbo, in jim s tem izkazujemo spoštovanje
                     in čast. Ko hodimo na ta prostor, nas ob trpljenju, za katerega vemo in ga živo
                     občutimo, navdajata strah in usmiljenje, ki očiščujeta. Sem hodimo, da preko
                     usmiljenja postanemo boljši. </p>
                  <p>Danes so taki časi, da ni nič trdnega in vsako stvar je mogoče obračati po
                     svoje. O nekaterih podrobnostih se da razpravljati, a nekaj dejstev stoji kot
                     kamen: </p>
                  <p>V najhujšem trenutku, ko smo bili napadeni od Italijanov in Nemcev, so
                     napovedali narodu vojno še komunisti. To je dejstvo. Ne samo, ker so nam
                     grozili. Saj smo jih poznali in nismo dvomili, da bodo, če bodo zmagali, uvedli
                     svojo oblast. A komunistični teroristi so začeli z uboji in umori takoj.
                     Ljudje, ki se jim poklanjamo danes, so napravili gesto, ki se zdi nekaterim še
                     vedno sporna, čeprav gre za nekaj najbolj naravnega, da se namreč človek, ki je
                     napaden, brani. Uprli so se komunizmu v času, ko ga je častil ves svet. </p>
                  <p>Dejstvo je torej, da so komunisti to napravili. Dejstvo je tudi, da ob
                     kapitulaciji Italije niso napadli Italijanov in pobrali iz njihovih kolon vsaj
                     nekaj najhujših zločincev, tistih, ki so odrejali streljanje talcev, odvažanje
                     v taborišča in požige slovenskih vasi. Pustili so jih, da so do zadnjega
                     odkorakali proti Furlaniji, le toliko so jih še uporabili, da so jim pomagali
                     napasti političnega nasprotnika in je lahko s terorjem izvežbana in
                     izdisciplinirana revolucionarna milica opravila svoj posel v Grčaricah, na
                     Turjaku, v Velikih Laščah, v Mozlju, v Jelendolu, na Travni gori in na
                     Mačkovcu. </p>
                  <p>In končno veliki uboj po koncu vojne, ki je še danes nepojmljiv, in zadnje, da
                     so vpeljali ne samo diktaturo, ne samo avtarkijo, ampak totalitarno oblast, ki
                     je petdeset let niso hoteli izpustiti iz rok. Pobrali so vse človekove pravice
                     in tako dolgo je to trajalo, da je večina slovenskega naroda že pozabila, kako
                     izgleda svoboda. To so dejstva in ta jih obtožujejo. </p>
                  <p>Ob slovenski pomladi smo pričakovali, da se bo narod osvobodil, da se bo
                     prebudil in si rekel: »Kakšen svet je to bil«, da bi se v njem vzbudilo
                     najosnovnejše čustvo za čast in dostojanstvo. Kako je mogoče, da se to ni
                     zgodilo? Krivo je polstoletno suženjstvo. A ne samo to. Pobili ali pregnali so
                     najboljši del naroda, tistega, ki se je upiral. Ostal je tisti del, ki je bil
                     zmožen pokoriti se. Zgodilo se je podobno, kot so nekateri rekli po kmečkih
                     uporih, to kar je ostalo, je bilo pripravljeno služiti. In danes, ko se je vse
                     odprlo, ko imamo vse možnosti, še vedno ne vejo, kam bi s svobodo. </p>
                  <p>Danes smo na meji med tem, kaj bomo napravili. Ali se dogovorili in poskušali
                     preko zmage pomladnih strank vpeljati v Slovenijo pravo demokracijo,
                     demokratično kulturo in normalno življenje, ki ga ta država nujno potrebuje, ko
                     se bo morala vsak čas soočiti s svetom, ali pa se bomo spričo slabih izkušenj
                     krščanskih demokratov in slovenske ljudske stranke vdali obupu in pustili, da
                     se uveljavi frontovska politika. </p>
                  <p>Lahko rečemo, da se je z dejanji teh dveh strank končala tista doba, ko smo
                     bili vsi politiki. Vseh teh sedem do osem let se je vsak zanimal, po svoje
                     sodeloval, če ne drugega, je lepil plakate in vzklikal na predvolilnih zborih;
                     vsi so upali, ko pa so njihove glasove investirali v podjetje, na katerega niso
                     volilci nikoli mislili, so bili razočarani, si rekli: »Vsi so isti in nič se ne
                     izplača,« iz zaprli vrata svojega doma. </p>
                  <p>Potruditi se moramo in ne odnehati. Od nas je odvisno, ali se bo v narodu
                     gojilo tisto tkivo, se krepile tiste sile, ki ga bodo lahko ohranjevale v
                     soočenju s kakršnimkoli svetom, ali pa se bo ta moč v frontovski politiki
                     izgubila in narod ne bo vzdržal pritiska in skušnjav, ki jih za nas predstavlja
                     Evropa. Zavedamo se, da je za slovenski narod edina rešitev ponovna
                     vzpostavitev bloka pomladanskih strank. Na volitvah, ki so pred nami, mora
                     vsakdo razmisliti, kako bo njegov glas vplival na razplet bistvenega vprašanja
                     slovenske politike, ki je obstoj pomladnega bloka. </p>
                  <p>Ne bo lahko! Iz teharskega taborišča moramo odhajati kot boljši ljudje, ki se
                     ne bomo vdajali iluzijam, ampak bomo postali politično trdni, človeško trdni in
                     moralno trdni. Ti, ki se jih spominjamo, nam bodo dali moč in pogum.</p>
               </div>
            </div>
         </div>
         <div type="div1">
            <head>Blagoslovitev ljubljanskih farnih spominskih plošč</head>
            <div type="div2">
               <head>Zlate črke na globokem, temnem granitu</head>
               <docAuthor>Justin Stanovnik</docAuthor>
               <div type="div3">
                  <p>V Zavezi 26 smo izrazili upanje, da bodo kljub težavam, ki se spet in spet
                     pojavljajo, ljubljanske farne spominske plošče odkrite in blagoslovljene v
                     soboto 25. oktobra. Naše upanje se je izpolnilo, ne sicer 25. oktobra, ampak
                     tri tedne pozneje, 15. novembra. Plošče stojijo na prelepem mestu med
                     Plečnikovimi Žalami in cerkvijo Vseh Svetnikov, nekoliko umaknjene od prometa
                     in hrupa, ne ravno vsem na očeh, ko pa jih obiskovalec enkrat zagleda, se pred
                     njim pokaže podoba, ki je ne bo lahko pozabil.</p>
                  <p>Plošče stojijo druga ob drugi, z ravno tako velikim razmakom, da je vsaki
                     dopuščena samostojnost, hkrati pa vsaka z vsemi drugimi ustvarja sklenjeno in
                     enotno podobo. Čeprav je celotna naredba velika – razpon med obemi krili znaša
                     osem metrov – ji prav nevezanost plošč jemlje težo in ji podeljuje svobodnost.
                     Obiskovalec ima občutek, da je pred njim nekaj živega – kakor da bi nekaj, kar
                     se je še ta hip premikalo, začudeno obstalo in onemelo. Iz sredine rastejo
                     plošče na obe strani v dve krili tako, da je vsaka naslednja višja od prejšnje.
                     Na obeh koncih se plošče upognejo v polkrog. Obiskovalca obide misel, da je to
                     tako, kakor da bi kak angel ali kaka druga dobrotna moč jemala v zavetje imena,
                     ki so izpisana na ploščah. Ko pa nad srednjo, najnižjo ploščo zagleda majhen
                     kamnit križ, takoj vidi, katera je ta dobrotna moč – da je to samo božje
                     usmiljenje.</p>
                  <p>Črke, iz katerih so sestavljena imena in napis na sredi, niso ne pretenke in ne
                     preširoke, tudi ne previsoke, ravno toliko moči je v njih, da te spomnijo, da
                     so bili ljudje, ki so ta imena nosili, zvečine sredi cvetoče mladosti. Zlatnina
                     črk se utaplja v temno globino plemenitega brazilskega granita. Človeka obide
                     ganotje, ki ga daje tiha, čista lepota. Napis na srednji plošči je iz črk, ki
                     so le toliko večje, da je opazovalec opozorjen nanj, ne da bi se hkrati
                     zavedel, da so kaj drugačne od črk, iz katerih so imena. Besedilo napisa je
                     sestavil pesnik in pisatelj Zorko Simčič in se glasi:</p>
                  <p>DEVETNAJST STOLETIJ </p>
                  <p>IN POL PO KRISTUSU</p>
                  <p>IN DVANAJST STOLETIJ</p>
                  <p>POTEM KO SMO GA</p>
                  <p>SLOVENCI SPOZNALI</p>
                  <p>JE KRI ZALILA NAŠO</p>
                  <p>DOMOVINO –</p>
                  <p>RDEČE REVOLUCIJE IN</p>
                  <p>DRŽAVLJANSKE VOJNE</p>
                  <p>KRUTI SAD</p>
                  <p>TI KI ZREŠ SEDAJ</p>
                  <p>NAVPIČNI DREVORED</p>
                  <p>ENAKIH SMRTNIH LETNIC</p>
                  <p>NE IŠČI NAS</p>
                  <p>NE BOŠ NAS NAŠEL</p>
                  <p>STROHNELI SMO</p>
                  <p>ČEMU BI NAS ISKAL</p>
                  <p>UMRLI SMO</p>
                  <p>DA TI BI ŽIVEL</p>
                  <p>IN PADLI SMO</p>
                  <p>DA TI BI VSTAL</p>
                  <p>POSLUŠAJ</p>
                  <p>IZRAEL SLOVENSKI</p>
                  <p>NE POZABI</p>
                  <p>ODSLEJ SI TUDI TI</p>
                  <p>IZVOLJEN NAROD</p>
                  <p>ODKUPLJEN ZDAJ</p>
                  <p>ŠE ZA CENO SVOJE KRVI</p>
                  <p>Pred temi ploščami, s temi imeni in tem napisom, smo se zbrali v soboto 15.
                     novembra, da bi bili zraven, ko se bodo odkrile in blagoslovile, in da bi
                     počastili ljudi, ki so v njihov spomin bile postavljene. Še prej pa smo bili v
                     cerkvi pri maši, ki jo je bral nadškof Alojzij Šuštar. Tam smo poslušali tudi
                     njegovo pridigo, ki je objavljena v nadaljevanju tega spominskega zapisa.
                     Uporabil je besede, ki se v liturgiji berejo na ta dan, in namen, ki nas je tam
                     zbral, in spregovoril o najglobljih človeških rečeh. Ko smo prišli iz cerkve,
                     smo molče gledali dejanja, ki se opravljajo ob posvetitvi plošč, in poslušali
                     besede, ki se ob tem izrekajo. Začutili smo, da je sedaj tudi to posvečen kraj.
                     Dvakrat posvečen: po ljudeh, ki so dali največjo žrtev, ki jo človek lahko da,
                     in po besedah, ki so bile izročene Cerkvi in jih sme izgovarjati samo ona.</p>
                  <figure>
                     <graphic url="slike_z_27/z_27_34.png"/>
                     <head>Zbrani pred spominskimi ploščami <name type="author">Tine
                           Velikonja</name></head>
                  </figure>
                  <p>Po blagoslovu so se zgodile še nekatere stvari, ki naj bi povzdignile
                     slovesnost. Najprej petje. Skupaj sta nastopila dva zbora, Consortium Musicum
                     in cerkveni pevski zbor župnije Trnovo. Zapeli so Doberdob Zorka Prelovca, V
                     snegu Emila Adamiča, psalm Tiste dni skladatelja Alojzija Mava, nazadnje pa še
                     Mojo domovino. Tako v cerkvi kakor zunaj je zboroma dirigiral Srečo Grum. Vmes
                     pa sta se zgodili še dve prelepi drobni stvari, kakor da bi se pred nas
                     zatrkljala dva dragocena bisera. Tone Starc je povedal Balantičevo pesem Jutro,
                     Marta Močnik pa je zapela koroško narodno Pojdam pa v Rute, najlepšo slovensko
                     ljubezensko sago. Če je bila med petjem obeh zborov tišina in prevzetost
                     poslušalcev, je sedaj šla čez množico ganjenost in na marsikaterem obrazu so se
                     zasvetile solze – takšne, ki si jih človek ne obriše.</p>
                  <p>Govori so bili trije, vsi trije so tu tudi objavljeni. Najprej je predsednik
                     sveta mesta Ljubljana Dimitrij Kovačič prebral pozdravne besede, potem je
                     tajnik Nove slovenske zaveze Stane Štrbenk opisal, kako so potekale priprave za
                     postavitev spominskih plošč, nazadnje pa je državni tožilec Anton Drobnič
                     spregovoril o njihovem pomenu. Na koncu se je Marija Zgonc, ki je pripravila
                     tudi prošnje, ki so se prebrale v cerkvi, s prisrčnimi besedami zahvalila vsem,
                     ki so sodelovali pri slovesnosti.</p>
                  <p>Vsa slovesnost, tako v cerkvi kakor tudi zunaj pred ploščami, je bila tako
                     sestavljena in s takim čutom in tako skladnostjo izvedena, da so ljudje čutili,
                     da je to slovesnost v posebnem pomenu te besede. Vse je potekalo v meri, ki je
                     dajala dogajanju slovesno plemenitost. To se je videlo na obrazih ljudi, to se
                     je videlo na tem, kako so odhajali. Vse je bilo tako dobro, da je bilo skoraj
                     popolno, in nikogar ni bilo, ki tega ne bi hvaležno čutil.</p>
                  <p>Vsi vreščeči glasovi, ki jih je nekaj tednov pred odkritjem in še na sam
                     posvetitveni dan nesramno proizvajala Ljubljana, na Žale niso segli. Ostali so
                     tam, kjer so nastali, v močvirju sovraštva in neokusa. Nekoč, če bomo imeli
                     toliko časa in volje, bomo nekaj teh glasov zbrali, da z njimi pokažemo podobo
                     neke politike in nekih ljudi. Mogoče bo koga sram. Ni verjetno, a je
                     mogoče.</p>
                  <p>Plošče pa stojijo in obiskovalci se sedaj in se bodo prihodnje predajali
                     njihovi govorici. V nedeljo dopoldne, ko tam sicer ni bilo nikogar, je bilo
                     mogoče pred njimi videti naslednji prizor. Prišel je preprost človek – to se je
                     videlo po obleki in hoji – stopil je prav do plošč in ko se je prepričal, da
                     tam stoji zapisano ime, ki ga je iskal, je stopil spet nazaj, malo postopal,
                     potem pa dvignil kapo in odšel. V tej najpreprostejši kretnji, v tem, kako je
                     spoštljivo dvignil kapo, je bilo nekaj kraljevskega.</p>
                  <p>Naj končamo z besedami, ki jih je v zadnjem pismu zapisal o ljudeh na
                     ljubljanskih farnih spominskih ploščah naš prijatelj Nace Ahlin iz Avstralije:
                     »Res niso bili izkušeni v boju in pobijanju. Bili so skoraj izključno študentje
                     in so pustili šole, varne in udobne domove. Šli so med kmete in prestali brez
                     pritoževanja nešteto težav, nas pa z zgledom, vnemo in korajžo vzpodbujali k
                     vztrajnosti. Že pred dolgimi leti se mi je utrnila misel: če bi bilo obratno in
                     bi mi kmečki fantje morali iti branit Ljubljano pred ponorelimi partizani,
                     koliko bi se jih odločilo, da izpostavijo svojo glavo? Ta plošča bo še dolgo
                     pričala, da so tam v Ljubljani nekoč živeli pogumni, nesebični in plemeniti
                     ljudje.«</p>
               </div>
            </div>
            <div type="div2">
               <head>Homilija pri posvetitveni maši</head>
               <docAuthor>Alojzij Šuštar</docAuthor>
               <div type="div3">
                  <p>Dragi bratje duhovniki, dragi bratje in sestre!</p>
                  <p>Spet smo se zbrali na tako boleči slovesnosti, ki nas spominja na težke čase.
                     Zbrali smo se že v Kočevskem Rogu, potem v mnogih župnijah, in danes tukaj, v
                     cerkvi Vseh svetih, da blagoslovimo spominsko ploščo za tiste, ki drugod še
                     nimajo spominskih plošč, da se jih spomnimo v molitvi in jih priporočimo
                     božjemu usmiljenju. Naša iskrena želja je, da bi se nikdar več ne ponovilo kaj
                     takega, kar smo doživljali v povojnih letih, temveč da bi se zares spremenilo
                     življenje, mišljenje in delovanje ljudi in bi mogli z novim zaupanjem in z
                     novim pogumom gledati v prihodnost.</p>
                  <p>V evangeliju smo slišali Kristusove besede, da je pripravil bivališče tistim,
                     ki so odšli v večno domovino. »Verujete v Boga, tudi vame verujte! V hiši
                     mojega očeta je mnogo bivališč. Če ne bi bilo tako, bi vam povedal, ker
                     odhajam, da vam prostor pripravim« (Jn 14,1-3). Prepričani smo, da je Bog tudi
                     tem, ki so odšli v večnost v tako hudih razmerah zaradi nasilne smrti, Bog
                     pripravil prostor, in da so že našli večno življenje pri Bogu. Če pa še
                     potrebujejo našo molitev, se jih hočemo vedno znova posebej spominjati. </p>
                  <p>Spominjati se hočemo v molitvi tudi tistih, ki so zagrešili ta nasilna dejanja,
                     saj najbrž oni še bolj potrebujejo našo molitev. Bog je edini pravični sodnik
                     in vsi zaupamo v božje usmiljenje.</p>
                  <p>Smo v cerkvi Vseh svetih in blizu pokopališča. Cerkev in pokopališče nam še
                     posebej govorita, kako je Bog tisti sodnik, ki odloča o usodi in večnosti
                     vsakega človeka. On izreka dokončno, nepreklicno sodbo o človekovi krivdi ali
                     njegovi nedolžnosti.</p>
                  <p>Bog pa je vedno pripravljen tudi odpuščati. Kristus je molil na križu: »Oče,
                     odpusti jim, saj ne vedo, kaj delajo!« (Lk 23,34). Zato je tudi naša krščanska
                     dolžnost, da odpuščamo in prosimo odpuščanja. Tako bo prišlo do resnične
                     sprave, krščanske ljubezni in prijateljstva. </p>
                  <p>Ko je bil sveti oče pri nas v Sloveniji, nas je posebej spodbujal, naj si
                     vendar prizadevamo za to, da bi se v naš narod vrnila mir in sprava in da bi
                     premagali težke čase ter grozote druge svetovne vojne v Sloveniji in po njej. </p>
                  <figure>
                     <graphic url="slike_z_27/z_27_35.png"/>
                     <head>Nadškof dr. Alojzij Šuštar blagoslavlja plošče <name type="author"
                           >DRUŽINA</name></head>
                  </figure>
                  <p>Dragi bratje in sestre, zbrali smo se tu v cerkvi Vseh svetih, da bi opravili
                     evharistično daritev za naše pokojne brate in sestre, katerih imena so na
                     spominskih ploščah, pa tudi za vse druge, kjerkoli počivajo. Nato bom
                     blagoslovil te plošče z imeni, ki naj nas vedno spominjajo, kaj se je hudega
                     zgodilo, ter nas opozarjajo in vabijo, da bi mogli narediti, kar nas uči
                     Kristus: odpuščati iz vsega srca.</p>
                  <p>Zaupajmo v božje usmiljenje in tudi sami izkazujmo usmiljenje vsakemu človeku.
                     Samo tako bomo mogli drug drugemu pomagati na poti v lepšo prihodnost. In Božja
                     Mati Marija, ki je Mati usmiljenja, naj nam pomaga, da bi mogli po božjem
                     naročilu in zgledu živeti in iti na pot v prihodnost.</p>
                  <p>Sedaj bomo opravili mašo zadušnico za naše pokojne brate in sestre in prosili
                     Gospoda, naj jim da mir in pokoj pri sebi v večnosti. Amen.</p>
               </div>
            </div>
            <div type="div2">
               <head>Ljubljana sprejema zgodovino, kakršna je bila</head>
               <docAuthor>Dimitrij Kovačič</docAuthor>
               <div type="div3">
                  <p>Spoštovani sorodniki žrtev revolucije, katerih imena so vklesana na teh
                     spominskih ploščah, spoštovani Ljubljančani in vsi, ki ste na to slovesnost
                     prišli od drugod, g. nadškof ter drugi ugledni gostje.</p>
                  <p>Mesto Ljubljana sprejema svojo zgodovino takšno, kakršna je bila, čeprav
                     marsikdo temu nasprotuje in je bila mnoga leta zamolčana ali pa izkrivljena.
                     Zato mi dovolite, da v imenu Mestnega sveta MOL in seveda tudi v svojem imenu
                     izrazim hvaležnost vsem, ki ste si prizadevali, da se spominske plošče z imeni
                     zamolčanih žrtev revolucije postavijo. Zlasti gre tu zahvala Novi slovenski
                     zavezi.</p>
                  <p>Na teh spominskih ploščah je vklesano 918 imen zamolčanih žrtev revolucije.
                     Skoraj toliko jih je vklesano še na spominskih ploščah na Rudniku, v Polju, v
                     Stožicah, na Ježici in v Šentvidu. Precej pa je še vedno žrtev, katerih imen ni
                     na obeležjih.</p>
                  <p>Ker je šlo v večini primerov za mlade ljudi, študente, gimnazijce, pred
                     katerimi je bilo še vse življenje – bili so polni načrtov in upanja – lahko
                     govorimo o cvetu potencialne ljubljanske in slovenske inteligence. Med
                     zapisanimi imeni so zamolčani pesniki in pisatelji.</p>
                  <p>Predstavljajte si, koliko je bilo zaradi brezobzirnih pobojev v imenu
                     revolucije in komunizma preprečenih novih slovenskih družin, koliko potomstva,
                     ki bi lahko danes sooblikovalo naše bivanje in soustvarjalo našo, pred nekaj
                     leti končno dočakano svobodno in neodvisno državo.</p>
                  <p>Še dolgo bomo čutili to veliko praznino, pravo vrzel v družbi, ki bi morala
                     biti resnično demokratična in pluralistična. Del te družbe zato manjka. Na neki
                     simbolen način je ta vrzel, hote ali nehote, prikazana na ploščadi pred
                     slovenskim parlamentom, kjer na spomeniku revolucije manjka njegovo desno
                     krilo.</p>
                  <p>Ker je stvar kulture in etike, da so mrtvi deležni dostojnega spomina in
                     spoštovanja, je današnja komemorativna slovesnost tudi majhna izpolnitev dolga,
                     ki je v Ljubljani in Sloveniji dolga desetletja ostajal neizpolnjen do vseh
                     krivično pobitih, pa tudi neizpolnjen do nas samih. Je pa tudi korak k spravi,
                     kajti šele z razkritjem doslej zamolčanega lahko ljudje to, kar je bilo do
                     tedaj zamolčano, obžalujejo, odpustijo in se med seboj spravijo. Pozabiti tega
                     pa gotovo ne morejo.</p>
                  <figure>
                     <graphic url="slike_z_27/z_27_36.png"/>
                     <head>Množica posluša pozdravne besede predsednika mestnega sveta Dimitrija
                        Kovačiča <name type="author">Tine Velikonja</name></head>
                  </figure>
               </div>
            </div>
            <div type="div2">
               <head>Spominske plošče na Žalah – zgodovina, priznanja in zahvale</head>
               <docAuthor>Stane Štrbenk</docAuthor>
               <div type="div3">
                  <p>Slovenski spominski odbor pri Novi slovenski zavezi je prevzel nalogo in
                     odgovornost za postavitev ljubljanske spominske plošče žrtvam revolucije na
                     protikomunistični strani, ki so živeli v Ljubljani oz. so imeli zadnje
                     bivališče na območju ljubljanskih župnij.</p>
                  <p>Postavitev je bila zahtevna naloga, v prvi vrsti glede ugotavljanja žrtev,
                     katerih imena naj bi napisali na to ploščo, dalje glede simbolne arhitekturne
                     rešitve, lokacije in finančnega vprašanja. Postavitev plošče je bila tudi
                     odgovorna naloga tako napram svojcem in prijateljem žrtev, napram mestu
                     Ljubljana in ne nazadnje zgodovini.</p>
                  <p>Slovenski spominski odbor je v obdobju več let iz različnih virov evidentiral
                     okrog 1.300 oseb, ki naj bi bile žrtve komunističnega nasilja iz območja mesta
                     Ljubljana. Vendar je iz arhivov, zgodovinskih dokumentov, osebnega poznavanja
                     in verodostojnega pričevanja ljudi, večkrat v postopku od vrat do vrat, od teh
                     do sedaj zbral zanesljive identifikacijske podatke le za 918 žrtev, katerih
                     imena so izpisana na tej plošči. Za ostale bo poizvedovala naprej in
                     dopolnjevala imena na tej plošči.</p>
                  <p>Za vse žrtve smo izpolnili popisne liste z identifikacijskimi podatki, katerih
                     resničnost so s podpisom potrdili svojci, prijatelji, znanci, sosedje oz. druge
                     osebe, ki so žrtve in njihovo usodo osebno poznali. Popisni listi so tako
                     zgodovinski dokumenti medvojnega in povojnega obdobja.</p>
                  <p>Od 918 je na plošči 206 imen civilnih žrtev, 30 vaških stražarjev, 595
                     slovenskih domobrancev, 80 pripadnikov formacij jugoslovanske vojske in 7
                     partizanov, ki jih ni na partizanskih spomenikih.</p>
                  <p>Spominska plošča ni spomenik, je le nagrobna plošča simbolnega groba tistih, ki
                     trohnijo v breznih, rudniških jaških in neznano kje drugod po Sloveniji, pa še
                     nimajo groba in spomina. Od tega odstopa le 20 žrtev, za katere so svojci
                     izrazili željo, da vsaj simbolično počivajo skupaj s sožrtvami na tem kraju. Na
                     tej plošči pa ni 25 imen upravičenih žrtev, katerih svojci iz različnih
                     razlogov tega niso dovolili.</p>
                  <figure>
                     <graphic url="slike_z_27/z_27_37.png"/>
                     <head>Govori tajnik Nove slovenske zaveze Stane Štrbenk <name type="author"
                           >DRUŽINA</name></head>
                  </figure>
                  <p>Spominska plošča je zaradi svojih dimenzij in pričakovanega števila občasnih in
                     stalnih obiskovalcev, zahtevala izjemen prostor z izjemnimi razsežnostmi. Tega
                     nismo mogli zagotoviti v okviru ljubljanskega pokopališča. Z velikim
                     razumevanjem in dobrotno gesto nam je Župnijski urad Sv. Križa dovolil tukaj
                     postaviti to veličastno spominsko ploščo.</p>
                  <p>Zavedajoč se velike odgovornosti pred javnostjo, je Slovenski spominski odbor
                     razpisal dva javna natečaja za arhitekturno oblikovanje te plošče. Od devetih
                     ponudb je strokovna žirija izbrala ponudbo arhitekta Popek Franca iz Spodnjih
                     Pirnič, ki je tako arhitekturni avtor te spominske plošče. Na podlagi zbiranja
                     ponudb je izbral za izvajalca gradbenih del SCT Stanovanjski inženiring iz
                     Ljubljane, ki je ta dela opravil v rekordnem času. Za izvajalca kamnoseških del
                     pa je izbral podjetje Kunovar – marmor granit, tudi iz Ljubljane. Parkovno
                     ureditev je izvedlo podjetje Parkovno vrtnarstvo Jože in Andrej Strgar iz
                     Črnuč.</p>
                  <p>Avtor posvetila na osrednji plošči je slovenski pisatelj in pesnik gospod Zorko
                     Simčič.</p>
                  <p>V postopku za pridobitev soglasij in dovoljenja za postavitev smo imeli nekaj
                     nasprotovanj in težav, tako načelnih, kot konkretnih glede lokacije. Po
                     prvotnem načrtu naj bi plošča stala sicer ravno na tem zemljišču, vendar na
                     obstoječem betonskem podstavku nasproti te plošče, na hrbtni strani Plečnikove
                     molilnice. Te težave so povzročile zakasnitev dokončanja in blagoslovitve.</p>
                  <p>Kljub vsemu, danes imamo tudi v Ljubljani to spominsko ploščo, ki se pridružuje
                     180-tim spominskim ploščam v Sloveniji z okoli 9.000 imeni.</p>
                  <p>Za pokritje stroškov so do sedaj prispevali: svojci in prijatelji žrtev iz
                     domovine in tujine okrog 50%, Nova slovenska zaveza okrog 25%, Mestna občina
                     Ljubljana 5%, nepokritih pa je ostalo še okrog 20% stroškov.</p>
                  <p>Slovenski spominski odbor meni, da je ta spominska plošča stvar mesta Ljubljane
                     in njena postavitev oddolžitev žrtvam revolucije z območja mesta Ljubljana.
                     Zato naj bi tudi nosila ime: ljubljanska spominska plošča.</p>
                  <p>Pričakujemo, da jo bo mesto Ljubljana sprejelo in jo prevzelo v skrb in
                     vzdrževanje.</p>
                  <p>V imenu Slovenskega spominskega odbora se zahvaljujem vsem, ki so kakorkoli
                     sodelovali in prispevali k postavitvi te spominske plošče. Še posebej se v
                     imenu svojcev in prijateljev žrtev in prepričan sem, da lahko tudi v imenu
                     žrtev, iskreno zahvalim župnijski skupnosti Sv. Križa, ki je sprejela te
                     žrtve-brezdomce in jim ponudila tu kraj njihovega poslednjega doma.
                     Spoštovanemu župniku župnije Sv. Križa gospodu Antonu Rojcu, ki je danes kljub
                     bolezni, tu med nami, pa še posebej iskrena hvala za nesebično izkazano
                     dobroto, ko je tem žrtvam dovolil, da smejo vsaj simbolno počivati tu ob Cerkvi
                     Vseh Svetih in s svojimi imeni pričati, da so tudi ti nekoč živeli. Vsem in za
                     vse – Bog povrni!</p>
               </div>
            </div>
            <div type="div2">
               <head>Kaj govori množica imen s teh kamnov Ljubljani in Sloveniji</head>
               <docAuthor>Anton Drobnič</docAuthor>
               <div type="div3">
                  <p>Na teh velikih ploščah, ki se kot kamnit cvet odpirajo proti Ljubljani, je
                     vklesana množica imen: imen delavcev in kmetov, gospodinj in učencev, uradnikov
                     in izobražencev, vaških stražarjev, slovenskih domobrancev in drugih vojakov
                     Slovenske narodne vojske. Ob množici imen bi morala biti množica grobov: tisoč
                     grobov in tisoč cvetov, tisoč plamenov in tisoč spominov. </p>
                  <p>Vendar tukaj ni nobenega groba. Tukaj ne počiva nihče. Možje in žene, dekleta
                     in mladci s teh plošč in desettisoči drugih žrtev rdečega nasilja ne počivajo
                     nikjer. Nimajo ne groba in ne znamenja na grobu. Njihova trupla in še živa
                     telesa so bila nečloveško zavržena v neznane jame in v skrita brezna, njihovi
                     grobovi so bili oskrunjeni in uničeni. Zlo in sovraštvo je slavilo zmago:
                     neomejeno, absolutno sovraštvo je bilo vzpostavljeno kot najvišja vrednota, kot
                     najvišje merilo resnice in pravice, kot vodilo za delovanje države in od države
                     povsem obvladovane družbe. </p>
                  <p>V sistemu sovraštva in laži je bila tistim, ki mu niso hoteli služiti, odrejena
                     ne samo mučeniška smrt, ampak tudi tema popolne pozabe. Desettisoči Slovencev
                     vseh stanov in starosti so bili izbrisani iz javnega spomina in uradnih knjig,
                     kot da bi se nikdar ne rodili in nikdar ne živeli, kot da niso bili ljudje z
                     veseljem in žalostjo, s starši in otroki, z domom in domovino. Naravne barve
                     življenja so bile zadušene, zakon molka je materi prepovedal solzo za sinom, je
                     očeta oropal ponosa, je dekletu strl srce. Sovraštvo, laž - potem molk, to so
                     zakoni zločina vedno in povsod! </p>
                  <figure>
                     <graphic url="slike_z_27/z_27_38.png"/>
                     <head>Slavnostni govornik je bil državni tožilec Anton Drobnič <name
                           type="author">DRUŽINA</name></head>
                  </figure>
                  <p>V zarji slovenske svobode, ko so se v Evropi rušili betonski in miselni zidovi,
                     je tudi v hladna in temna brezna zavela pomlad. Sredi kočevskih gozdov se je
                     okrog njih zgrnilo trideset tisoč črnih rut in sivih glav iz vseh slovenskih
                     dežel. Velika množica mater, bratov in sester, otrok in njihovih otrok je
                     prišla v tišini in dostojanstvu k veliki maši našega objokovanja. Slovenski
                     duhovni knez z veliko množico ljudstva se je poklonil spominu tisočev bratov in
                     sester. Priznana jim je bila čast, vrnjeno jim je bilo ime. Cerkev je svoje
                     mrtve vernike javno priznala in sprejela. Skozi slovenske ljudi sta šli radost
                     in svetloba. Polstoletni zakon molka je izgubil svojo moč. Bil je velik
                     praznik! </p>
                  <p>Na tisto svetlo nedeljo novega upanja so se nad brezni zbrali tudi slovenski
                     oblastniki. Slišali smo jih govoriti: Bil je čas vojne in čas smrti, takrat smo
                     morili. Zdaj je čas miru, je čas pozabe in sprave. </p>
                  <p>Res je, v vojnah vedno morijo, smrt in razdejanje sta lastna vsaki vojni. Ali
                     pa je s tem res pojasnjeno in opravičeno vse gorje, ki smo ga Slovenci trpeli
                     pred petdesetimi leti? Ali besede, da so pač morili v vojni, res zadoščajo, da
                     nam zopet ukažejo molk, da nam podtikajo revanšizem in očitajo povzročanje
                     novega razkola? Da ponovno ustavljajo tiste, ki mislimo drugače, in se v strahu
                     pred resnico zatekajo k brezumni misli, da je več resnic? </p>
                  <p>Ne, imena na teh ploščah in na stotinah drugih plošč, groza in dogodki, ki so
                     za vsakim od teh imen, govorijo drugače. Čez tisoč Slovencev je bilo zverinsko
                     umorjenih, preden je prvi vaški stražar prijel za puško. Ti niso padli v vojni.
                     Niso bili vojaki, niso bili v nobeni bitki. Komunistični komisarji in VOS-ovski
                     atentatorji so jih morili po poljih in vaseh, v kmečkih izbah in v mestnih
                     vilah, v gozdovih in na mestnih ulicah, otroke in starčke, žene in dekleta,
                     kmete in bajtarje, duhovnike in delavce, profesorje in študente, župane in </p>
                  <p>politike, župnike in kaplane. Niso bili sovražniki, morili so jih, ker se niso
                     pokorili ukazom komunistične partije, ker niso sprejeli ideologije neomejenega
                     sovraštva, ker so mislili drugače. Pognali so jih v Krimsko jamo, v Žiglovico
                     pri Ribnici, na morišče pri Brezovi rebri in na nešteta druga morišča po
                     dolenjskih in notranjskih gozdovih. </p>
                  <p>Niso umrli v vojni vaški stražarji - mučenci iz Ajdovca, branilci Turjaka,
                     Grčaric in drugih svobodnih dolenjskih in notranjskih krajev v septembru in
                     oktobru 1943. Komunistični revolucionarji so prelomili dano besedo, jih zajeli
                     in pobili kot ranjence, brezmočne bolnike, z žico zvezane in do smrti izmučene
                     vojne ujetnike, moške in ženske, duhovnike, učiteljice, zdravnike in
                     bolničarje. Niso padli v bitkah in vojnih spopadih, bili so zločinsko umorjeni. </p>
                  <p>In kako naj z vojno opravičijo bleščečo se večino, deset tisoč imen mladcev in
                     deklet, pri katerih se na ploščah kot skrivnostno apokaliptično znamenje
                     ponavlja letnica 1945? Niso padli v vojni in tudi umorili jih niso med vojno.
                     Sestradane, mučene in zaničevane, gole, z žico zvezane so žive ali mrtve
                     zmetali v brezna potem, ko vojne v Evropi že dolgo ni bilo več. </p>
                  <p>Ne, tega ni mogoče opravičiti z nobeno vojno, tudi z osvobodilno vojno ne.
                     Pravi bojevniki za svobodo napadajo sovražne vojake in ne svoje rojake. Za
                     svobodo zastavljajo svoja življenja in ne življenja talcev, internirancev in
                     drugih sorojakov, ki so brez obrambe na milost in nemilost prepuščeni
                     sovražnikovemu zločinskemu maščevanju. Danes pa se izgovarjajo na osvobodilno
                     vojno tudi vojaki revolucije, ki so do včeraj z besedo in knjigo, v kamnu in
                     bronu peli slavospeve revoluciji in zagotavljali, da ne razume ničesar, kdor ne
                     razume, da je šlo za revolucijo. </p>
                  <p>Od tiste nedelje naprej govorijo, da je bila sklenjena sprava in naj o
                     preteklosti ne govorimo več. Kdo, s kom in kako se je spravil, ne vedo
                     povedati. Na Rogu pa niso videli ponujene roke miru in sprave. Slepo so strmeli
                     v tla, svoje roke so tiščali k sebi. Ostali so takšni, kot so prišli, brez
                     očiščenja in brez spoznanja. Niso stopili z rdeče preproge, niso pristopili in
                     vrgli cveta v zevajoča brezna in ne prižgali svečke na njihovih s krvjo
                     prepojenih robovih. Zakonov sovraštva, laži in molka niso premagali. Še naprej
                     prirejajo triumfe in rdeča slavja. Še naprej so zmagovalci nad zvezanimi, sebe
                     pa niso premagali. Zamudili so čas milosti, ki jim je bil ponujen, izneverili
                     so se svoji življenjski nalogi in ostali zakrknjeni. </p>
                  <p>Pomorjenih niso prešteli in jim niso vrnili njihovih imen. Njihovih kosti niso
                     pobrali iz temnih brezen in širnih gozdov, jim niso dali grobov in znamenj,
                     tudi po petdesetih letih jih niso pospremili k večnemu počitku, kot gre vsakemu
                     človeškemu bitju. »Ne dovolimo!« kričijo kot tedaj, ko so imeli vso oblast. Še
                     vedno sovraštvo, laž in molk! </p>
                  <p>Tudi Ljubljana dolgo ni spoznala stiske svojih meščanov in ne trpljenja svojih
                     vaških sosedov na Notranjskem in Dolenjskem, ko so jih ustrahovali in pobijali
                     italijanski fašistični okupatorji in domači komunistični politkomisarji.
                     Ničesar ni hotela videti, dokler tudi nje ni zalila slovenska kri. Pravzaprav
                     čudno, še tedaj se je sprenevedala! Tako se tudi danes na svojih prihodih kiti
                     s častnim imenom »mesto kulture«, v svojem osrčju pa skriva sramoto, kakršne ne
                     bi počeli niti barbari: onečaščeno in uničeno počivališče slovenskih
                     domobrancev na Orlovem vrhu, pokopališče slovenskih vojakov, ki so pred
                     internacionalnim nasiljem branili dom in krščansko kulturo. Bo to mesto še
                     naprej molčalo? </p>
                  <p>Farne plošče govorijo in obtožujejo, plošče slovenskega holokavsta so zlomile
                     zaroto molka in kličejo Ljubljani, Sloveniji in svetu! </p>
               </div>
            </div>
         </div>
         <div type="div1">
            <head>Spominske slovesnosti v tujini</head>
            <div type="div2">
               <head>Spominska slovesnost v Milwaukeeju in Midlandu</head>
               <docAuthor>Janko Maček</docAuthor>
               <div type="div3">
                  <p>V 26. Številki Zaveze smo objavili zapis gospe Mare Kolman o spominski
                     slovesnosti na Orlovem Vrhu v Clevelandu, danes pa objavljamo še poročilo iste
                     dopisnice o spominski slovesnosti v Milwaukeeju blizu Chicaga in povzetek
                     poročila o slovesnosti v Midlandu v Kanadi, ki nam ga je poslal predsednik
                     kanadskega Tabora Blaž Potočnik. Njegovemu poročilu je dodan kratek spomin na
                     Ludvika Jamnika, ki je letos spomladi umrl v Torontu.</p>
                  <p>V Milwaukeeju imajo domobransko slovesnost vsako leto na Spominski dan, ki je
                     tudi državni praznik. Naša poročevalka takole piše:</p>
                  <p>Vsa ta leta, odkar smo v tujini, ki je naša nova domovina, se na Spominski dan
                     spominjamo vseh naših mučencev, ki spe nevzdramno spanje v Rogu in v drugih
                     jamah in gozdovih po celi Sloveniji. Dali so življenje za Boga, narod in
                     domovino. Letos je bila naša slovesnost posebno lepa, saj so se nam pod
                     vodstvom profesorja Rusa pridružili tudi rojaki iz Chicaga.</p>
                  <figure>
                     <graphic url="slike_z_27/z_27_39.png"/>
                     <head>Letošnja slovesnost na Orlovem vrhu <name type="author"/></head>
                  </figure>
                  <p>Med mašo smo v prošnjah molili za naše pokojne domobrance in za vse žrtve
                     komunističnega nasilja, za škofa Rožmana, za svetega očeta, za našo domovino
                     onstran morja, da bi v njej zmagala resnica in pravica. Po maši smo imeli lepo
                     in občuteno komemoracijo. Pevci so zapeli Vigred se povrne, nato pa je
                     spregovoril Franjo Mejač, ki je cel govor posvetil domobranskim materam: kaj
                     vse so pretrpele med vojno, ko so se njihovi sinovi borili proti komunizmu, in
                     še več ob koncu vojne, ko so izvedele za usodo svojih pobitih otrok. Povedal je
                     tudi zgodbo o materi, ki je v gozdu našla kosti svojega umorjenega sina in jih
                     skrivaj hranila doma. Ko je potem umrla stara mama, je sinove kosti položila k
                     njej v krsto, da so končno bile pokopane v posvečeni zemlji. Govoru je sledila
                     pesem Mati piše pismo belo, ki je močno pretresla navzoče, saj pripoveduje,
                     kako je ptiček odnesel pismo v Kočevski Rog k njenemu umorjenemu sinu.</p>
                  <p>Spored so nadaljevali Chicaščani pod vodstvom gospoda Rusa. Lepo so recitirali
                     besedilo pisatelja Zorka Simčiča: dvainpetdeset let, dolgih let zamolčevanja in
                     zaničevanja, ne samo za mrtve, ampak tudi za žive, za nas vse. Toda prišel je
                     dan, ko so zagorele lučke okrog kraških jam od Triglava do Kolpe, od Trsta do
                     Šentilja. Mrtvi nas opominjajo, naj jih ne pozabimo. Tudi pesem Mrtva srca
                     govorijo, ki jo je zapel zbor, nam je prinesla glas mrtvih: Molite za nas in za
                     tiste, ki so nas pobili! Dobro veste, zakaj smo živeli in zakaj smo umrli. –
                     Mala Lidija je nato recitirala pripoved o otroku, ki je gledal skozi okno, ko
                     so v temni noči odpeljali očeta. Nikoli se ni vrnil. Kje je sedaj? Kje je
                     njegov grob?</p>
                  <p>Slovesnost je zaključila recitacija pesmi Oče, mati, ki jo je zbor potihem
                     spremljal, pri zadnji kitici pa s podporo vseh navzočih prešel v mogočno petje:
                     Zemlja moja rodna je tako ... Smrt več kot deset tisoč pomorjenih je rana na
                     narodnem telesu, ki se ne da zaceliti. Vsako leto se jih z ljubeznijo
                     spominjamo. Ne iščemo maščevanja, ker ga prepuščamo Bogu. Mi hočemo živeti za
                     naš dom, za nov slovenski dom, ki bo postavljen na skalo resnice in
                     pravice.</p>
                  <p>Slovenci v Kanadi za spominsko slovesnost vsako leto poromajo v Midland,
                     severno od Toronta, kjer je znana božja pot Kanadskih mučencev.</p>
                  <p>Letošnje romanje so imeli v nedeljo, 7. septembra. Ob pol enajstih se je kar
                     velika množica zbrala pri domobranskem križu blizu cerkve. Poseben poudarek so
                     slovesnosti dali gostje iz stare in iz nove domovine: Anton Drobnič, pater
                     Tomaž Podobnik, stolni župnik in kanonik Vinko Vegelj, rešenec iz kočevskega
                     brezna Franc Kozina, Jože Rus iz Chicaga, Lojze Gregorič in soproga, ki sta
                     pred kratkim praznovala zlato poroko, in drugi. Program je povezoval ing. Ciril
                     Pleško. Dva bivša domobranca sta h križu položila venec. Pozdravni govor je
                     imel predsednik kanadskega Tabora Blaž Potočnik, glavni govornik je pa bil dr.
                     Peter Urbanc iz Toronta. Spregovorila sta še Anton Drobnič in pater Podobnik,
                     ki je tudi zmolil molitve za pokojne domobrance in druge žrtve komunističnega
                     nasilja. Odlomek iz Debeljakove Črne maše je recitiral Blaž Podobnik, združena
                     moška zbora obeh župnij sta pa zapela dve pesmi. Ob koncu slovesnosti se je vsa
                     množica združila v pesmi Moja domovina.</p>
                  <p>Takoj po spominski slovesnosti so romarji imeli križev pot ob postajah pred
                     cerkvijo, ob enih pa so se zbrali v mogočni cerkvi k mašni daritvi. S patrom
                     Podobnikom je somaševalo več duhovnikov. Po maši so bile še pete litanije
                     Matere Božje, čisto na koncu pa darovanje za obnovitev cerkve sv. Jožefa v
                     Ljubljani. Pozno popoldne so se romarji duhovno obogateni in zadovoljni vrnili
                     na svoje domove.</p>
                  <p>Pri letošnji slovesnosti v Midlandu so pogrešali Ludvika Jamnika, ki je skozi
                     desetletja z govori in recitacijami zvesto sodeloval pri prireditvah kanadskih
                     Slovencev. 26. maja, prav ob petinpetdesetletnici mučeniške smrti njegovega
                     učitelja dr. Lamberta Ehrlicha, je Ludvik Jamnik umrl v Torontu. Rojen je bil
                     leta 1921 v Mirni peči na Dolenjskem v desetčlanski družini. Njegov starejši
                     brat Jože je bil duhovnik. Malo pred začetkom vojne je Ludvik dokončal
                     gimnazijo in se vpisal na pravno fakulteto v Ljubljani. Postal je član
                     študentske Marijine kongregacije, katere duhovni vodja je bil dr. Ehrlich. Med
                     vojno se je pridružil protikomunistični strani. Bil je član znanega
                     domobranskega pevskega zbora, eden redkih, ki so leta 1945 ostali živi. Po
                     prihodu v Kanado si je ustanovil družino in lepo skrbel zanjo. Poleg tega je
                     požrtvovalno sodeloval pri Taboru in pri drugih slovenskih društvih. Skozi
                     desetletja je pomagal pri reviji Slovenska država, zadnjih deset let pa je
                     nosil tudi breme njenega uredništva. Bil je dober govornik in recitator, zato
                     skoraj nobena domobranska slovesnost ni šla mimo njega. Sedaj je za vedno
                     zastalo njegovo pero in utihnil njegov glas in njegovo delo bodo nadaljevali
                     drugi.</p>
               </div>
            </div>
         </div>
         <div type="div1">
            <head>Obvladati preteklost</head>
            <div type="div2">
               <head>Leto 1945 in leto 1989 – konec dveh diktatur in pravna država</head>
               <docAuthor>Wolfgang Schuller</docAuthor>
               <div type="div3">
                  <head>Frankfurter Allgemeine Zeitung – 12. Marec 1996</head>
                  <p>
                     <emph>Svetu Evrope je bilo v začetku leta 1995 predloženo poročilo o ureditvah
                        prehoda iz komunističnih sistemov v svobodno in pravno državo v nekaterih
                        vzhodno- in srednjeevropskih državah. Poročilo je svarilo pred maščevanjem,
                        sovraštvom in protikomunističnimi čustvi, pred težnjami po kršenju osnovnih
                        državljanskih pravic in svoboščin, pred kolektivnimi kaznimi in
                        retroaktivnimi zakoni. Posebej je očitalo Nemčiji, da naj bi bili učitelji
                        odpuščani na osnovi vprašalnikov o njihovem prejšnjem položaju v NDR. To
                        poročilo je naletelo na najrazličnejše proteste. Zato je bilo decembra 1995
                        ponovno organizirano zaslišanje; na njem naj bi zastopniki Romunije, Češke
                        republike in Nemčije pojasnili stališča, za katera so bili naprošeni.
                        Nemškega zastopnika, pravnika in zgodovinarja Wolfganga Schullerja, so
                        zaprosili za kratko primerjavo med ukrepi po 1945. in po 1989. letu; tu jo
                        objavljamo v nekoliko predelani obliki.</emph>
                  </p>
                  <p>Da bi lahko govorili o načinu obvladovanja, moramo najprej očrtati, kaj je
                     treba obvladati. Nujno je treba upoštevati načela liberalne pravne države,
                     vendar pa samo to ni dovolj. Jasno mora biti tudi, na kakšni osnovi naj se jih
                     vzpostavi.</p>
                  <p>Nacionalsocialistična diktatura je vladala v vsej Nemčiji in med drugo svetovno
                     vojno v velikem delu Evrope. Trajala je dvanajst let, od tega pet in pol let
                     med totalno vojno, ki jo je povzročila sama. Uvedli so jo Nemci sami po
                     predhodnih volitvah in z neznatno podporo intelektualcev; odstranili pa je niso
                     sami, ampak nasprotniki v vojni po brezpogojni kapitulaciji Nemčije.
                     Nacionalsocialistična stranka razen ohlapnih načel ni imela izgrajene
                     ideologije; imela je sicer monopol nad oblastjo, ni pa bila disciplinirana
                     revolucionarna skupina; tako ni bilo – z eno izjemo – med njeno vladavino
                     nikoli čistk ali znotrajstrankarskih spopadov med posameznimi krili. Ni bilo
                     volitev, ampak samo priložnostna javna glasovanja; pred njimi ni bilo
                     kontroverznih diskusij, ampak le režimska propaganda.</p>
                  <p>Nacionalsocialistična oblast je bila položena nad obstoječo meščansko-liberalno
                     družbo in je začela vanjo polagoma prodirati; le malo ustanov je bilo popolnoma
                     odstranjenih ali ustanovljenih čisto na novo. Tudi osebje je ostalo, z izjemo
                     odstranjenih Judov, v veliki meri isto in ga niso sistematično zamenjevali.
                     Pravni sistem so obdržali in so ga le deloma spremenili z novimi zakoni ali
                     novimi razlagami. Represija je hudo prizadela dejanske ali namišljene
                     nasprotnike, Judje kakor tudi Romi in Sintiji so bili med vojno v največji
                     tajnosti uničevani. ustna in izpostavljena veliki nevarnosti.</p>
                  <p>Komunistična diktatura je vladala le v enem delu Nemčije, vzpostavila jo je
                     tuja sila z delno podporo prebivalstva in mnogih intelektualcev, brez volitev.
                     Trajala je več kot štirideset let in odstranilo jo je samo ljudstvo v trenutku,
                     ko je zaradi notranje slabosti popustil prijem vladajoče sile, Sovjetske zveze.
                     Komunistična partija je bila visoko ideologizirana stranka s trdno notranjo
                     disciplino in s strogimi čistkami; te so kasneje popustile. Bila so glasovanja,
                     imenovana »volitve«, ki pa niso bila tajna in pred njimi ni bilo kontroverznih
                     diskusij, ampak samo režimska propaganda.</p>
                  <p>Partija je razbila dotedanjo zgradbo države in družbe, postavila se je na njuno
                     mesto, najpomembnejše ustanove je zgradila na novo in jih zasedla z novim ali
                     prešolanim osebjem. Tudi pravni sistem je bil ustvarjen na novo. Represija je
                     dejanske ali namišljene nasprotnike hudo prizadela. Mnoge državne ukrepe so
                     obdržali v tajnosti. Ni bilo svobode mišljenja, torej nobene javnosti, v kateri
                     bi se lahko odkrito razpravljalo o politiki ali zavzemalo stališča do
                     nepravilnosti. Vsakršna politična komunikacija, ki je presegala oficialno, je
                     bila ustna in izpostavljena nevarnosti.</p>
                  <figure>
                     <graphic url="slike_z_27/z_27_40.png"/>
                     <head>Obnova od strehe do tal <name type="author">Mirko Kambič</name></head>
                  </figure>
                  <p>Ker je v NDR vladala le diktatura, ki je bila vzpostavljena od zunaj in imela
                     svoje vzporednice v vzhodnoevropskih državah, morajo biti pravi predmet za
                     primerjavo te države; obratno pa bi predmet za primerjavo z
                     nacionalsocialistično diktaturo v Nemčiji ne smela biti diktatura v NDR, ki
                     poleg tega ni zagrešila nobenih množičnih zločinov, ampak izvirna in
                     intenzivnejša diktatura v Sovjetski zvezi.</p>
                  <p>Državni ukrepi, ki so bili po različnem koncu vsakokratne diktature sprejeti
                     proti njunim nosilcem, so imeli namen spet vzpostaviti civilizirano liberalno
                     pravno državo. V skladu s tem so se morali v načelu uporabljati tudi njeni
                     načini ravnanja. Teoretično bi si bilo mogoče predstavljati tudi, da bi
                     izvajalce diktature obravnavali tako, kot so oni sami obravnavali svoje
                     nasprotnike, da bi jih torej brez možnosti za obrambo vtaknili v taborišča ali
                     zapore ali fizično uničili, na skrivaj in brez možnosti, da bi se obrnili na
                     javnost. Po mojem védenju je bil tak postopek uporabljen samo enkrat, namreč
                     pri usmrtitvi zakoncev Ceausescu.</p>
                  <p>Kazenskopravne ukrepe proti nosilcem nacionalsocialistične oblasti so v začetku
                     izvajali tako, da so zasedbene sile ustanovile posebna sodišča, ki so na
                     podlagi deloma retroaktivno delujočih novih zakonov obsojala vodilne osebe
                     režima; najbolj znani so nürnberški procesi. Na njih in na drugih procesih so
                     bile izrečene in nato izvršene tudi smrtne obsodbe. Sovjetska zveza je šla
                     posebno pot toliko, da je svoj sistem nepravne države prenesla na svoj del
                     Nemčije. Obsojala je ljudi, katerim so očitali nacionalsocialistična dejanja,
                     na navideznih procesih in jih je spravljala ali naravnost v lastni sistem
                     gulagov ali pa v gulagom podobna taborišča v Nemčiji; v obeh primerih je bil
                     očitek nacionalsocialističnega delovanja samo pretveza, da so lahko obsojali
                     nekomuniste; v taborišča so prišli tudi ljudje, ki sploh niso bili obsojeni.
                     Leta 1950 so bila razpuščena zadnja taborišča; o njih trenutno vemo manj kot v
                     zadnjem času o sovjetskih taboriščih.</p>
                  <p>Sčasoma je prešlo kazenskopravno preganjanje nacionalsocialističnih storilcev
                     na nemško sodstvo, ki mu je bila v začetku sodna oblast na tem področju
                     prepovedana. V naslednjem se bom omejil na pravosodje stare Zvezne republike,
                     kajti pravosodje NDR kot nepravne države ne more biti merilo za primerjavo.
                     Zahodnonemško pravosodje je uporabljalo normalno kazensko pravo; zastaralne
                     roke le-tega so seveda deloma podaljšali. Pravna težava je bila v tem, da so
                     morali grozovite množične zločine in druge kršitve človekovih pravic, ki so
                     bili storjeni v okviru in v razmerah totalitarnega aparata, obravnavati kot
                     normalna kriminalna dejanja. Pojavili so se npr. problemi delovanja na povelje;
                     pri tem so našli rešitev, da pri očitnem kršenju človekovih pravic tudi povelje
                     ne izključuje niti kršenja zakonov niti individualne krivde.</p>
                  <p>Pri razsojanju o dejanjih iz obdobja komunistične diktature se pojavljajo
                     podobni problemi. Da ne bi uvajali retroaktivnih zakonov, sodijo storilcem po
                     kazenskem zakoniku NDR; pri tem nastopi težava, ker se je v njem dikcija
                     zakona, pogosto namenjena prevari, razlikovala od dejansko veljavne volje
                     partije. Tako je bilo kršenje pisemske skrivnosti uradno kaznivo, vendar ga je
                     ministrstvo državne varnosti sámo načrtno, čeprav skrivaj izvajalo. V splošnem
                     so tu našli rešitev, da je ravnanje, ki očitno krši človekove pravice, kljub
                     morebitnim nasprotnim ureditvam NDR kaznivo. Tako se streljanje beguncev na
                     meji kaznuje kot uboj, čeprav so interni predpisi NDR te uboje celo
                     pospeševali. V posameznostih je tu še zelo mnogo spornega; sodna praksa še ni
                     ustaljena.</p>
                  <p>Administrativne ukrepe za obvladovanje nacionalsocializma zunaj kazenskega
                     pravosodja so v začetku uporabljale tudi zasedbene sile. Predvsem v ameriški
                     coni se je to dogajalo v obliki načrtne denacifikacije. Posameznik je moral
                     izpolniti obsežen vprašalnik in posebni odbori, ki jih je imenoval zavezniški
                     urad za denacifikacijo (Spruchkammer), sestavljeni iz Nemcev, so ga uvrstili v
                     eno od petih kategorij. V peti kategoriji so bili neobremenjeni, druge štiri so
                     predvidevale različno hude kazenske ukrepe, kot odvzem prostosti, prepoved
                     opravljanja poklica ali odvzem volilne pravice.</p>
                  <p>Take denacifikacije v sovjetski coni ni bilo. Tam so z eno potezo odstranili s
                     položajev ne le tiste, ki so bili obremenjeni z nacionalsocializmom, ampak
                     sploh vse nezaželene. Kasneje so v sovjetski coni uvedli novo partijsko
                     diktaturo z njenimi lastnimi pravili. V stari Zvezni republiki je učinkovalo
                     dejstvo, da je bila nacionalsocialistična diktatura razmeroma kratka in da je
                     bilo njeno prežemanje v substanci ohranjene meščanske družbe šele na začetku.
                     Zato so po koncu diktature spregledali marsikatero kompromitiranost
                     konservativnih kolaborantov in navezali na stanje pred letom 1933. Z
                     ustanovitvijo Zvezne republike je bila denacifikacija polagoma ustavljena,
                     vendar so na posameznih področjih, npr. v zunanjem ministrstvu ali armadi,
                     delovali odbori, ki so preprečevali dostop obremenjenim osebam.</p>
                  <p>Pri obvladovanju komunistične diktature po l. 1989 je pomembno dejstvo, da je
                     ta vladala le v enem delu Nemčije, vendar pa se je lahko vzpostavila mnogo
                     radikalneje in je trajala mnogo dlje kot nacionalsocialistična diktatura. Ker
                     je NDR po svobodnih volitvah, ki jih je izvedla po osvoboditvi, doseženi z
                     lastno močjo, pristopila k Zvezni republiki, je sedaj del pravne liberalne
                     skupne države, ki se lahko ozira na dolgo tradicijo civiliziranega javnega reda
                     – nemška zgodovina se ni začela šele 1933 ali 1945. To ima posledice tudi za
                     državne ukrepe zunaj kazenskega pravosodja.</p>
                  <p>V soglasju z ogromno večino prebivalcev NDR se je izkazalo za nujno, ob
                     upoštevanju pogojev pravne države, izmenjati skoraj vso elito. Komunistični
                     kadri se niso mogli navezati na tradicijo pravne države, prekinjeno šele pred
                     kratkim; nasprotno, bili so popolnoma preoblikovani po dolgo trajajoči, strogo
                     disciplinirani in ideološko intenzivni totalitarni partijski oblasti. Zato
                     sedaj v kazenskem pravu sicer ni retroaktivnih zakonov, vendar pa se pri
                     administrativnih ukrepih lahko sprejmejo retroaktivni predpisi pod pogojem, da
                     ne povzročajo čezmerne škode. Prav tako ni dovoljeno ravnati pavšalno, ampak je
                     treba preštudirati vsak primer posebej, pri čemer je treba ovrednotiti nekdanje
                     funkcije v represivnem aparatu. V skladu s tem se osebe, ki so imele pomembne
                     funkcije v diktatorski stranki ali v državnem aparatu ali katerim se lahko
                     dokaže individualna udeležba pri represiji, odstranijo iz državne službe. Ne
                     pridejo v taborišča, ampak dobijo pokojnino.</p>
                  <p>Vzporednice z denacifikacijo ni; tak ukrep bi bil v nasprotju s pravno državo.
                     Vendar pa je bil na iniciativo gibanja za državljanske pravice v NDR, kljub
                     odporu na zahodu, ustanovljen urad, v katerem hranijo akte ministrstva za
                     državno varnost in jih dajejo na vpogled. Tu se lahko prizadeti avtentično
                     poučijo o dejanskem stanju v zvezi z represivnim aparatom. To preprečuje, da bi
                     negotovost in govorice zastrupljale politično klimo. Prav tako je nemški zvezni
                     parlament ustanovil anketno komisijo o zgodovini komunistične oblasti v NDR in
                     njenem vplivanju na vso Nemčijo; v njej sodelujejo vse v parlamentu zastopane
                     stranke, pri čemer je poslancev s področij, ki so bila prej NDR, relativno več.
                     Ta komisija je razvila obsežno dejavnost in objavila izčrpno poročilo ter
                     številna posamezna gradiva; pred kratkim je bila vnovič konstituirana.</p>
                  <p>Sovraštva ali maščevalnosti po letu 1989 niso ugotovili nikjer, prej neke vrste
                     prezir, vsekakor pa pogosto razočaranje nad tem, kako malo lahko pravna država
                     stori za dejansko pravičnost. Osnovne človekove pravice po letu 1989 v Nemčiji
                     niso kršene, ni nobenih kolektivnih kazni in retroaktivnih kazenskih zakonov.
                     Tudi visoki dostojanstveniki diktature sodelujejo pri političnem življenju, a
                     da ne pridejo več do vzvodov oblasti, je odločitev volivcev. Ne bi se pač smelo
                     imeti za pomanjkljivost nemške demokracije, da drugače kot mnogokje v vzhodni
                     Evropi države ne vodijo več vodilni partijski sekretarji.</p>
                  <p>Vrh tega se zanimanje javnosti v tem oziru osredinja prej na nosilce diktature,
                     tako da se natančno pazi, da se jim ne bi zgodila kaka krivica; pri tem ima
                     vlogo dejstvo, da so mnogi intelektualci podpirali komunistično oblast. Mnogo
                     manjše pa je zanimanje za žrtve. Po letu 1945 je bila nacionalsocialistična
                     stranka razpuščena, njeni časopisi ustavljeni, morebitna organizacija
                     naslednica je bila prepovedana, volilna pravica je bila omejena. Po letu 1989
                     stranka komunistične diktature še naprej obstaja v organizaciji naslednici, ona
                     in njen časopis se ne datirata na novo, ampak se imata tudi kronološko za
                     nadaljevanje svojih predhodnikov. Nikomur ni bila odvzeta volilna pravica. V
                     enem pa so si pripadniki desne in leve diktature enaki: tisti, ki so v času
                     svojega gospodovanja neusmiljeno zatirali druge, se posebno glasno pritožujejo
                     zaradi majhnih neugodnosti, ki jih morajo po svojem padcu prenašati in ki niso
                     v nikakršnem sorazmerju s tem, kar so sami storili svojim žrtvam.</p>
               </div>
            </div>
         </div>
         <div type="div1">
            <head>Razhajanja</head>
            <div type="div2">
               <head>Odločilen je bil začetek </head>
               <docAuthor>Ivo Žajdela</docAuthor>
               <div type="div3">
                  <p>Udeležil sem se ustanovnega zbora Združenja svobodnih partizanov. Predvsem sem
                     z zanimanjem prisluhnil nagovoru Viktorja Blažiča, ki ga kot izrednega
                     analitika zelo spoštujem. Z zanimanjem tudi zato, ker je obdobje 1941–1945
                     edino, kjer je v preteklosti prihajalo med nama do nekaterih različnih
                     pogledov. Moram reči, da je Blažičevo besedilo, v celoti gledano, zanimivo, na
                     nekaterih mestih so celo zelo dobre formulacije, toda nekaj stavkov je tudi
                     takšnih, da se z njimi ne morem strinjati in so zaradi teže Blažičevega
                     besedila vredna, da nanje odgovorim.</p>
                  <p>Blažičev nagovor je bil objavljen v Demokraciji 28. avgusta 1997. Poglejmo
                     nekaj spornih mest. V poglavju Opombe in odzivi je najprej v prvi točki premalo
                     jasno poudarjeno, v čem je tista najhujša zloraba Komunistične partije
                     Slovenije Osvobodilne fronte, partizanstva in osvobodilnih gesel. Poleg zlorabe
                     izredno občutljivega obdobja, kot je bila okupacija, kot so osvobodilna gesla
                     in organizacijske oblike odpora je tisto ključno, kar so komunisti s svojo
                     revolucijo izvajali, za temi prvinami. To pa je revolucija oziroma teroristično
                     pobijanje političnih nasprotnikov znotraj naroda. Kasneje je Blažič sicer
                     omenil »posamične politične umore kakor tudi množične pomore med vojno ...«.</p>
                  <p>Prav gotovo bi moral prvo točko izpopolniti z obsodbo zelo številnih umorov od
                     poletja 1941 do 1942, šele potem bi si lahko privoščil ostre besede, ki jih je
                     uporabil v četrti točki, ko omenja Novo slovensko zavezo in domobranstvo. Tam
                     je namreč uporabil nekaj ostrih besed: »Tudi na njihovi strani ni mogoče tajiti
                     terorističnih in izdajalskih dejanj, zakaj prepogosto so bojevniki
                     protikomunističnih milic jemali pravico v svoje roke ter z okrutnimi mučenji in
                     poboji na najhujši mogoč način na kraju samem obračunavali z ujetimi ali
                     osumljenimi pripadniki nasprotne strani. Zlasti pa se mora v njihovih vrstah
                     zgoditi decidirana moralna ločitev od domobranske prisege na Hitlerjev rojstni
                     dan. Zavračamo in obsojamo nekritično zagovarjanje te narodne sramote z vsemi
                     mogočimi pravniškimi zvijačami in izgovori na okupatorjevo prisilo«.</p>
               </div>
               <div type="div3">
                  <head>Pomembnost prisege</head>
                  <p>S to nesrečno prisego nikakor ne moremo opraviti samo tako, da jo obsodimo.
                     Seveda gre za negativno in neprijetno zadevo, ki je na načelni ravni ni mogoče
                     zagovarjati, toda pri domobranski prisegi je vendarle treba pogledati vse
                     elemente, ki so jo spremljali. Eno je načelna raven, povsem nekaj drugega v
                     slovenskem primeru pa je kontekstualna raven. Prav gotovo je druga pomembnejša
                     in šele upoštevanje obeh ravni nam da popolnejšo sliko. Veliko vprašanje je, če
                     se je domobranski prisegi dalo izogniti. Če smo realni in pošteni, potem moramo
                     ugotoviti, da se ji ni dalo izogniti, saj so bili domobranci z njo postavljeni
                     pred dejstvo. Če bi se temu obredu kdorkoli uprl, bi verjetno za to nosil kar
                     hude posledice, tako pa je šlo za formalizem (o nesprejemljivosti lahko le
                     moraliziramo ...), pri katerem se ni nobenemu zgodilo nič hudega. Res, verjetno
                     bi se lahko od te nesrečne prisege danes tisti redki preživeli domobranci tudi
                     ogradili in jo obsodili, toda poglejmo vendar celoto. V tej celoti je ta
                     prisega izrazito minorna zadeva. Kaj je ena prisega proti strahotam revolucije,
                     prisiljenja mnogih, da so se branili in bili pahnjeni v izrazito slabe
                     situacije (tudi v prisego kasneje), ki jim ni bilo dano, da se tudi oni kakor
                     koli organizirajo proti okupatorju, ki jih je bila večina po koncu vojne
                     pobita, da je petdeset let ležal molk s strahovlado nad temi dejstvi, da je
                     danes čez sto množičnih grobišč širom po Sloveniji še naprej zaraščenih in
                     zapuščenih, da država in vsa ta demokracija, ki jo imamo, doslej ni skoraj nič
                     naredila za popravo krivic, da je naš politični in moralni življenjski prostor
                     še vedno izrazito onesnažen z lažjo, nepoštenostjo, goljufijo in krivicami itd.
                     Itd. Kje je v tem kontekstu neka nepomembna prisega? Vsak, ki jo potegne na
                     plano in jo ponuja kot nek zelo pomemben element pri vsem dogajanju, samo kaže
                     svoje nerazumevanje za ostale neprimerno dosti bolj hude problematike.</p>
                  <p>Vsa ta leta lahko opažamo, da nekateri celo vztrajno uporabljajo termin
                     »prisega Hitlerju«. Ta termin je seveda konstrukt, s katerim manipulirajo
                     komunisti, toda vsak, ki prisego pozna in še posebej vsak, ki pozna številne
                     strokovne obdelave domobranske prisege, ve, da ni šlo za nikakršno prisego
                     Hitlerju. Pri prisegi je zato pomembno omeniti predvsem pet elementov:</p>
                  <p>– za nobeno prisego Hitlerju ni šlo;</p>
                  <p>– šlo je za povsem nepomembno zadevo (v primerjavi z mnogimi drugimi dogodki in
                     procesi);</p>
                  <p>– šlo je za povsem izsiljeno zadevo, ki so jo morali domobranci opraviti, če so
                     se hoteli izogniti hudim nevarnostim;</p>
                  <p>– šlo je za izsiljenost iz dveh strani: na eni strani so komunistični partizani
                     izsilili protirevolucijo, in jo nato posledično pahnili v situacijo, ko so jo
                     Nemci prisilili v prisego;</p>
                  <p>– šlo je tudi za bojazen, če bi se prisegi uprli, bi jih Nemci lahko začeli
                     drugače obravnavati, jih, tako kot mobilizirance na Štajerskem in Gorenjskem,
                     pošiljati na vzhodno in še kakšno fronto, in to leta 1944, ko je lahko bilo
                     vsakemu jasno, da bi bili uporabljeni izključno za »hrano topovom«, družine in
                     vasi pa bi ostale s tem same, nezaščitene in podvržene na milost in nemilost
                     nasilju komunističnih partizanov.</p>
                  <p>O nesrečni prisegi je precej pisala naša politična emigracija. Naj omenim
                     predvsem knjigo Staneta Kosa Stalinistična revolucija na Slovenskem II.
                     (samozaložba, Buenos Aires, 1991, tiskano pri Mohorjevi v Celovcu), strani od
                     117 do 124; knjigo Cirila Žebota Neminljiva Slovenija (1. Izdaja Celovec 1988,
                     2. Izdaja Magellan, Ljubljana 1990, strani od 297 do 302, in študijo Božidarja
                     Finka Slovensko domobranstvo in prisega, Vestnik, št. 1, 1984, Buenos
                     Aires.</p>
                  <p>Če pa koga zaradi kakršnih koli predsodkov pisanje o domobranski prisegi v
                     emigrantski literaturi ne bo zadovoljilo, mu še bolj priporočam literaturo dveh
                     slovenskih profesionalnih zgodovinarjev, ki sta bila izšolana in svoji delovni
                     mesti zasedla pod komunizmom. Prvi je Janez Peršič, profesor zgodovine na
                     Filozofski fakulteti, ki je iz domobranske prisege diplomiral. Njegova študija
                     je bila objavljena v Prispevkih za zgodovino delavskega gibanja XIII, Ljubljana
                     1973, str. 211-228. Drugi je Boris Mlakar, zgodovinar na Inštitutu za novejšo
                     zgodovino, specializiran za temo slovenskega domobranstva oziroma slovenske
                     protirevolucije. Mlakar je svojo študijo Domobranska prisega objavil v Zavezi,
                     št. 16, 1995, str. 41–47. To so vse zelo izčrpne študije, ki problem
                     domobranske prisege obdelajo na semantičnem kot tudi na zelo pomembnem
                     kontekstualnem nivoju.</p>
                  <p>Danes komunisti oziroma njihovi miselni potomci s protirevolucionarno stranjo
                     (kjer so domobranci le eden od delov) poskušajo opraviti predvsem z dvema
                     očitkoma. Eden je kolaboracija, drugi pa domobranska prisega. Seveda sta obe
                     temi v pomembnostnem smislu skrajno minorni – v primerjavi z vsem ostalim, kar
                     se je med drugo svetovno vojno dogajalo v Sloveniji. Eno so predvojna politična
                     (verbalna) nasprotja, ki so značilna za demokracijo, povsem nekaj drugega pa je
                     sistematično pobijanje političnega nasprotnika (in to v času okupacije in pri
                     zlorabi uporniških gesel), kar je del naroda prisililo v neke vrste (izsiljeno
                     oziroma funkcionalno) kolaboracijo. Prisega je zato malo pomembna zadeva, ki
                     (kar se življenj tiče) ni nikomur škodovala, ampak v tistem konkretnem trenutku
                     na nek način življenja reševala. Zato očitka o kolaboraciji in prisegi nista
                     resna in sta zgolj diskvalifikacijsko sredstvo.</p>
               </div>
               <div type="div3">
                  <head>Revolucija in odpor</head>
                  <p>Komunisti so s svojo krvavo revolucijo na začetku okupacije onemogočili mnogim
                     ostalim različnim skupinam, da bi tudi one lahko prispevale svoj delež v
                     odporu, tako pa so se morale zaradi izredno krvavega komunističnega nasilja
                     ukvarjati s tem nasiljem oziroma so se morale pred tem nasiljem improvizirano
                     braniti. Improvizirano zato, ker je bila ta obramba nenadejana, izsiljena,
                     predvsem pa je bilo zanjo izredno malo manevrskega prostora, saj jo je oklepala
                     na eni strani mašinerija revolucije, na drugi pa okupator, ki je tudi
                     neprodušno pritiskal, saj je imel svoje interese in je zato hotel imeti položaj
                     čimbolj pod svojim nadzorom. Po bestialnih orgijah komunistične revolucije
                     (partizanske enote so bile tu, pa če kdo to hoče ali ne, zelo dejavne,
                     izpostavljene in zlorabljene!), ki so kulminirale junija 1942, in se potem
                     nadaljevale tudi v naslednjih mesecih, so nastale situacije, ko se ni več
                     gledalo, kaj je dobro in kaj ne in kaj je taktično modro oziroma sprejemljivo
                     in kaj ne. V točno določenih situacijah okupator (predvsem italijanski v
                     ljubljanski pokrajini) za ogrožene ni predstavljal življenjske nevarnosti, pred
                     seboj so imeli le izredno agresivne teroriste in takrat se ni prav nič gledalo,
                     kako si pri tej eksistenčni situaciji, za katero ni bil nihče pripravljen in
                     usposobljen, pomagati. Lovile so se vse bilke, ki so omogočale rešitev in
                     preživetje. Sam sem v večletni publicistični dejavnosti na tej temi obdelal
                     zelo veliko konkretnih primerov, da odmev bi bil predolg, če bi jih navajal,
                     sicer pa so bili publicirani in so tako vsakemu, ki ga ta tema, predvsem pa
                     argumentacija zgoraj zapisanega zanima, dostopni. Zato samo nekaj dejstev.</p>
               </div>
               <div type="div3">
                  <head>Usodni začetek</head>
                  <p>Prva žrtev slovenskih komunistov je bil Viktor Jagodic, ki ga je partijska Vos
                     ustrelila že 10. avgusta 1941. Do konca leta 1941 so komunisti postrelili okrog
                     40 Slovencev, do poletja 1942 pa najmanj 400. Pri veliki večini pobitih je šlo
                     za povsem nedolžne ljudi, takšne, ki bi partiji na pohodu na oblast po njenem
                     mnenju lahko stali na poti.</p>
                  <p>Sredi septembra 1941 je komunistična partija prek Osvobodilne fronte razglasila
                     monopol na oblast in na odpor proti okupatorju. Ta monopol je v naslednjem letu
                     večkrat javno razglasila. Toda ni šlo za »mrtvo črko na papirju«, ampak je ta
                     monopol od vsega začetka uresničevala tudi v praksi. Vsi tisti, ki danes
                     govorijo, da se je med vojno vsak lahko uprl proti okupatorju, da je bilo v
                     gozdu dovolj prostora ipd. ignorirajo ali pa ne poznajo osnovnih zgodovinskih
                     dejstev. Glavni cilj komunistične partije, njene OF ter njenih vojaških enot
                     (Varnostno obveščevalna služba, Narodna zaščita, partizani) je bil vsak, ki je
                     karkoli politično ali vojaško organiziral mimo OF. Tako je Vos ustrelila v
                     Ljubljani 4. decembra 1941 Fanouša Emmerja, ki je organiziral prvo
                     nekomunistično vojaško ilegalo. Sredi marca 1942 sta pod streli vosovcev padla
                     Franc Župec in Jaroslav Kikelj, 26. maja pa še dr. Lambert Ehrlich. Sledil je
                     morilski junij, s tem pa je bila usoda Slovenije zapečatena.</p>
                  <p>Aprila 1942 so pri Sv. Vidu na Blokah partizani na domu ustrelili župana Antona
                     Tekavca, občinskega tajnika Franceta Strleta in občinskega svetovalca Valentina
                     Strleta, tri najuglednejše ljudi v občini. Nimam prostora, da bi našteval
                     naprej – okrog 400 ljudi. Namesto, da bi se ljudje organizirali v različne
                     odporniške dejavnosti, so se bili prisiljeni braniti pred »bratovo roko«. 17.
                     maja 1942 sta vzeli orožje v roke dve skupini, fantje in možje v Loškem Potoku
                     in v bližini Sv. Urha pri Ljubljani. Slednji so se odpravili proti Dolenjski,
                     tiste v Loškem Potoku pa so še isti dan napadli in uničili partizani. 27. maja
                     so bile tarča spet vasi pri Sv. Vidu. Fantje in možje so pobrali puške, vendar
                     so se raje umaknili, nekateri celo proti Ljubljani in na Dolenjsko, kot pa da
                     bi se morali spopasti z agresivnimi partizani. Ko so partizani pod Gorjanci
                     izvedeli, da se tam nahaja četniška ilegala, so jo takoj napadli. Tudi prvo
                     vaško stražo, ki se je po številnih partizanskih umorih ustanovila 17. julija
                     1942 v Šentjoštu, so že naslednji teden napadle združene partizanske enote. Ker
                     niso mogli uničiti postojanke, so se znesli nad nedolžnimi ljudmi. Strašne
                     stvari so počeli! Zaradi omejenega prostora moram pisati v telegrafskem slogu,
                     sicer pa je večina teh stvari že podrobno objavljena v številni literaturi, ki
                     je v Sloveniji izšla po letu 1990. Vsakomur je dostopna. Spomladi in poleti
                     1942 so Italijani požigali slovenske vasi. Nikjer jih niso motili partizani.
                     Takoj pa so bili zraven, če se je kje pojavil kdo, ki se je vojaško organiziral
                     (izven OF). Zaradi nevzdržnega partizanskega terorja so se jeseni 1942 v mnogih
                     krajih Dolenjske, Notranjske in Polhograjskih Dolomitov organizirale postojanke
                     vaških straž. Te so bile izrazito nenapadalne. Toda za partizane okupator tako
                     rekoč več ni obstajal. Vse svoje sile so usmerjali v napadanje vaških
                     straž.</p>
               </div>
               <div type="div3">
                  <head>Med kladivom in nakovalom</head>
                  <p>Na eni strani so bili partizani oziroma brutalna komunistična revolucija, toda
                     na drugi strani je bil še okupator, ki pa tudi ni vsega tega gledal samo od
                     strani. Imel je svojo računico, ki jo je dosledno izvajal. Dopustil je vaške
                     straže, vendar le pod svojim budnim nadzorom. Izsiljena protirevolucija ni
                     imela nobenega manevrskega prostora. Lahko je bila samo takšna, kot je bila,
                     vse ostalo je pomenilo njeno uničenje. To, da je kakšna skupina (četniki
                     oziroma plava garda) odšla v gozd in ohranila relativno samostojnost, je
                     pričalo samo o izjemnosti takšne pozicije. Množičnost tu ni bila mogoča. Vsak
                     tak poskus bi v kali zatrli tako partizani kot okupator. Vsak, ki danes sanja,
                     kaj vse bi bilo mogoče, se moti. To, kar sem malo prej zapisal, da se ni dalo
                     nič drugače, je dejstvo, ki je edino preverljivo z množico konkretnih podatkov.
                     Vse ostalo je prazno govorjenje, ki je plod nepoznavanja osnovnih dogodkov in
                     tudi plod izredne večdesetletne komunistične indoktrinacije. Seveda, lepo bi
                     bilo, če bi ... Toda vse te naše želje so takrat v kali zadušili komunisti. Danes
                     nekateri pravijo, da bi ločili partizanski boj od komunistične revolucije. To
                     si lahko seveda želi samo nekdo, ki je še vedno pod vplivom polstoletne
                     komunistične propagande, pri kateri so bile poglavitne deklaracijske sheme, pri
                     katerih ni bilo prostora za kakšne poglobljene strukturne analize. Vse se je
                     začelo že na samem začetku. Če so komunisti hoteli v Sloveniji izvesti
                     revolucijo, so morali izkoristiti situacijo, ko je bil narod zaradi okupacije
                     skoraj povsem paraliziran. Začeli so s takojšnjim organiziranjem odpora, s
                     čimer so za seboj potegnili številne svobodoljubne Slovence. Mnogi od teh niti
                     slutili niso, v kakšen pošastni stroj so vpreženi. Ko so komunisti začeli s
                     pobijanjem Slovencev, so takoj zatem razglasili monopol nad oboroženim
                     organiziranjem in s smrtno kaznijo grozili vsakemu, ki bi se organiziral izven
                     OF. Komunisti so vedeli, da so sami prešibki za revolucijo, zato so si spretno
                     izmislili organizacijo, ki se je imenovala Osvobodilna fronta, skozi katero so
                     pihali na duše Slovencev z odporniškimi gesli. Kljub strahoviti medvojni in
                     povojni propagandi o pluralnosti OF, so od vsega začetka imeli vse popolnoma
                     pod nadzorom. Komunisti so ustanovili OF, organizirali in vodili Narodno
                     zaščito, Varnostno obveščevalno službo OF in partizane. Žrtve, ki so nastajale
                     zaradi mnogokrat povsem neodgovornih akcij in izzivanj okupatorja za komuniste
                     nikoli niso predstavljale problema. Celo zaželene so bile. Poleg tega je
                     okupator zaradi partizanskih izzivanj s povračilnimi akcijami nad nedolžnim
                     prebivalstvom potiskal ljudi v pozicijo (samo)obrambe, k partizanom torej.
                     Partija je nadzorovala vse.</p>
               </div>
               <div type="div3">
                  <head>Življenja niso bila pomembna</head>
                  <p>Partizani so bili klasična partijska vojska. Na kakšno neodvisnost partizanskih
                     enot ni bilo niti misliti. Komunisti so jih obvladovali skozi več ravni. Ena je
                     bila skozi vodstveni kader, pri čemer so bili na komandnih položajih v izraziti
                     večini izgrajeni partijci. Druga raven je bila funkcija politkomisarja, ki je
                     skrbno bdel nad pravovernostjo in nad ideološko vzgojo. Tretja raven je bila
                     vojaška obveščevalna služba, s katero je partija skrbno bdela nad mogočimi
                     odkloni in jih tudi eksemplarično »kaznovala«.</p>
                  <p>Premalo je reči, da je šlo med partizani in komunistično revolucijo za takšno
                     tesno prepletenost, da je v veliki večini težko ločiti eno od drugega. Vsak, ki
                     se bo poglobil v to temeljno problematiko, bo lahko spoznal, da je resnica še
                     hujša. Tako rekoč vsi podatki napeljujejo na sklep, da so bili partizani čisto
                     navadna partijska vojska. Zaradi silne propagande velika večina ljudi še danes
                     tega dejstva ne sprevidi. Morda je v prvih mesecih med prvimi partizanskimi
                     skupinami še bilo nekaj spontanosti in avtonomnosti, toda od leta 1942 so bile
                     partizanske enote pod popolnim obvladovanjem partijske politike. Bili so samo
                     navadna vojska, izvrševalci, ki nikoli niso vedeli oziroma razumeli celote in
                     bistva. V nasprotju z njimi je partijsko vodstvo imelo ves čas pred očmi le
                     komunistično revolucijo. Okupacija jo je le omogočila, »narodnoosvobodilni boj«
                     pa je bil uspešna krinka za njeno izvedbo. Berimo na primer le tretji del
                     Križpotij Karla Leskovca, kjer zelo podrobno opisuje delovanje Prešernove
                     brigade leta 1944. Ves čas lahko spremljamo, kako je vse, kar je brigada
                     počela, bilo ukazano iz štaba 9. Korpusa. Ta pa je bil seveda le transmisija
                     partije v ozadju. Enako je bilo pri vseh drugih partizanskih enotah. Partizani
                     (vsaj velika večina) so bili torej ves čas izrabljani, ne da bi vedeli, za kaj
                     se v resnici borijo. Prvič zato ne, ker niso imeli pregleda nad dogajanjem,
                     drugič pa zaradi močne propagande politkomisarjev.</p>
               </div>
               <div type="div3">
                  <head>Partija nad vsem</head>
                  <p>Vsak, ki ga vse to zanima, lahko dobi natančno podobo skozi literaturo, ki je
                     vsakemu na razpolago. Borčevski zgodovinarji so v monografijah o glavnih
                     partizanskih enotah nehote prikazali resnico. Pa če so še tako zamolčevali
                     mnoge hude stvari, je vedno ostajala generalna podoba. Tu so štiri zajetne
                     knjige Francija Strleta o Tomšičevi brigadi, Lada Ambrožiča-Novljana o Gubčevi,
                     Cankarjevi in Dvanajsti brigadi ter o Petnajsti diviziji, Milana Gučka o
                     Šercerjevi brigadi, Stanka Petelina o Prešernovi brigadi, spomini Karla
                     Leskovca Križpotja, Staneta Semiča-Dakija Najboljši so padli in mnoga druga
                     tovrstna literatura. V obsežnem arhivskem gradivu, ki so ga zapustili glavni
                     partijci Edvard Kardelj, Boris Kidrič, Zdenka Kidrič itd. je vse to, o čemer
                     pišem, povsem jasno razvidno.</p>
                  <p>Zgodba zase so tudi naši zgodovinarji. Ti se za ključno obdobje, to je prvo
                     leto in pol okupacije Slovenije, opirajo predvsem na pisne vire, ki pa
                     omogočajo predvsem pisanje na deklarativni ravni. Alfa in omega vsega pa so
                     dejanja, nasilje, umori. Komunistično nasilje iz leta 1942 je zaznamovalo vse
                     in je osnova vsemu kasnejšemu. Dogodkov v kasnejših letih ne moremo objektivno
                     obravnavati, če nimamo nenehno pred seboj konteksta iz leta 1942. Pri nas pa je
                     tako, da še nisem bral ene same razprave katerega od profesionalnih
                     zgodovinarjev, ki bi ta kontekst upošteval tako kot bi ga moral. Ni dovolj
                     namreč, da se to nasilje samo omeni z nekimi splošnimi izrazi, da je bilo. To
                     je za objektivizacijo konteksta premalo. Premalo zato, ker je nasilje bilo
                     glavno in odločilno, deklarativnost pa je pri tem manj pomembna. Tudi danes
                     lahko v politiki vidimo velik razkorak med besedami in dejanji. Še bolj
                     izrazito je bilo to med komunistično revolucijo. Tako pa naši zgodovinarji
                     pišejo predvsem na osnovi arhivskih listin, ki so se ohranile. Za to
                     oportunistično držo sta značilni dve stvari: idejno jim to ustreza, saj lahko
                     na osnovi uporabe predvsem arhivskih listin pišejo pristransko podobo (tega
                     seveda ne bo nihče priznal), če pa bi upoštevali tudi dogodke (izvajanje
                     komunistične revolucije), o katerih bi lahko dobili informacije predvsem od še
                     živečih prič, bi pri tem morali iz kabinetov na teren. Zato se raje ravnajo po
                     liniji najmanjšega napora. Toda tudi v arhivih je marsikaj, kar ni uporabljeno.
                     Obstaja arhiv Ministrstva za notranje zadeve, kjer je veliko še neizkoriščenega
                     gradiva. Gre za ukaze, smernice, navodila in poročila Vosa, Narodne zaščite,
                     VDV, Ozne, Knoja ipd.</p>
               </div>
               <div type="div3">
                  <head>Najprej je bilo leto 1942</head>
                  <p>Viktor Blažič je zapisal: »Obsojamo tako posamične politične umore kakor tudi
                     množične pomore med vojno in še posebej povojne pomore ujetnikov domobrancev
                     ter njihovih svojcev«. Pri tem naj še enkrat poudarim, da kakor koli
                     analiziramo celotno dogajanje, povojnih pobojev domobrancev, in »okrutnih
                     mučenj in pobojev na najhujši mogoč način na kraju samem« na domobranski strani
                     v zadnjem letu in pol vojne, ne bi bilo, če ne bi bilo vsaj okoli 400 pobitih
                     Slovencev do poletja 1942, zagrizenih partizanskih napadov na postojanke vaških
                     straž, potem ko so se te oblikovale in izrazitega osredotočenja proti
                     protirevoluciji septembra 1943, v katero je partizansko komunistično vodstvo
                     osredotočilo večino svojih partizanskih enot.</p>
                  <p>Blažiču se je zapisala tudi v primerjavi z zgornjo temo nekoliko manj pomembna
                     trditev: »Vedeti moramo tudi, da so bili malone vsi komunisti, ki so bili v
                     prvi vrsti Slovenci in iskreni privrženci naše socialne prenove, v letih
                     sovjetizacije in balkanizacije izločeni iz političnega stroja in tudi kruto
                     preganjani«. Le kako se je lahko takšnemu analitiku zapisalo kaj takega? Ali je
                     pri pisanju tega nagovora res bil pod vplivom tako močne evforije, da se mu je
                     zapisalo nekaj tako nemogočega?</p>
                  <p>Poglejmo te Blažičeve trditve. Najprej naj opozorim na sintagme oziroma
                     posamezne sklepe, kot so: »vedeti moramo«, »malone vsi komunisti«, »ki so bili
                     v prvi vrsti Slovenci«, »in iskreni privrženci naše socialne prenove«,
                     »izločeni iz političnega stroja in tudi kruto preganjani«. Prvič: zakaj bi v
                     današnjem kontekstu nekaj takšnega »morali vedeti«? Drugič: kdo so to »malone
                     vsi komunisti«? Tretjič: zakaj se je Blažiču zdelo pomembno tu poudariti, da so
                     bili »vsi v prvi vrsti Slovenci«? Kdo pa ni bil v prvi vrsti Slovenec? Četrtič:
                     kakšna je bila ta »socialna prenova«? Ali tistemu, kar se je dogajalo od leta
                     1941 naprej res lahko rečemo, da je šlo za socialno prenovo? Zanimati bi nas
                     morala dejstva, ne pa načelnost (brez teh dejstev). Ta dejstva pa govorijo o
                     izredno krvavi komunistični revoluciji, katere sredstva so bila laž,
                     manipulacija ter umor. Socialna prenova je bila potrebna, toda ta bi nekaj
                     veljala le, če bi bila izvedena skozi nenasilna politična dejanja. Kakšna
                     socialna prenova pa je to, če se je najprej na veliko pobijalo (da se je prišlo
                     na oblast), čemur je sledila vsesplošna kraja in lažniva demagogija, podprta z
                     nasiljem in ozračjem popolnega totalitarizma, nakar je privilegirani
                     (politični) sloj živel ob podpori zunanjih posojil, danes pa potomci nekdanjih
                     »socialnih prenoviteljev« na veliko kradejo tako imenovani družbeni kapital in
                     postajajo izraziti kapitalisti (brez podpore ustrezne socialne regulative)? In
                     na koncu: kdo je bil »izločen iz političnega stroja in tudi kruto preganjan«?
                     To vprašanje bi sicer lahko letelo tudi na začetno sintagmo »malone vsi
                     komunisti«, toda v tem primeru je to nemogoče, saj nas zanima, kateri vidnejši
                     komunist je sploh bil kakor koli preganjan, kaj šele »izločen iz političnega
                     stroja« in celo »kruto preganjan«? Ali so bili izločeni ali kruto preganjani
                     naslednji komunisti:– Edvard Kardelj, Boris Kidrič, Franc Leskošek, Miha
                     Marinko, Zdenka Kidrič, Ivan Maček-Matija, Mitja Ribičič, Boris Kraigher,
                     Sergej Kraigher, Vida Tomšič, Lidija Šentjurc, Josip Vidmar, Tone Fajfar,
                     Viktor Avbelj in tako dalje in tako naprej, tako rekoč v neskončnost! Komu od
                     vidnejših komunistov je bilo kakor koli karkoli hudega, kaj šele, da bi bil –
                     razen seveda velikega služabnika krvave revolucije Edvarda Kocbeka, ki pa naj
                     ne bi bil komunist – kakorkoli »izločen iz političnega stroja« in »kruto
                     preganjan«. Zdaj pa to zadnjo ugotovitev povežimo z začetnimi sintagmami v tem
                     spornem stavku in videli bomo, da ne gre za kakšno nedolžno trditev, ampak za
                     misel z občutno razsežnostjo. Za misel, ki se ne bi smela kar tako zapisati,
                     vsaj ljudem Blažičevega kova ne.</p>
               </div>
            </div>
         </div>

      </body>

      <back>
         <div type="div1">
            <head>Dodatek</head>
            <div type="div2">
               <div type="div3">
                  <head>Opravičilo</head>
                  <p>V Zavezi 26 smo navedli, da je ing. Jože Hubad daroval za Ljubljanske spominske
                     plošče 40 CAD. V resnici je to prispevek nekega drugega darovalca, ki ga je
                     gospod Hubad samo posredoval. Sam je podprl naš projekt na Žalah s 300 SFr.
                     Pomota je za nas toliko bolj neljuba, ker je ing. Hubad velik prijatelj Nove
                     slovenske zaveze, kar je že večkrat na različne načine učinkovito dokazal.</p>
               </div>
               <div type="div3">
                  <head>Popravek k članku Spopad na Gornjem Brezovem 16. januarja 1943 v 26. št.
                     Zaveze</head>
                  <p>Na str. 35 piše: »Sprejeti boj s partizani je bilo zanj, ki je bil zelo veren,
                     in za Gerželja težko, tudi ker sta imela oba brata pri partizanih.«</p>
                  <p>Bralka M. J. me je opozorila, da je bil Gerželj Žagarjev iz Vel. Stare vasi in
                     ne Kovačev, kot trdi Strle, in edini sin, torej ni imel nobenega brata
                     partizana. Ta trditev, povzeta po Strletu, je v članku napačna. Zmeda je pri
                     Strletu tudi pri imenih, ki jih v opombah nisem izrecno popravljala. Strle
                     navaja ime Jože Zajc – Selanov, doma s Police. Pravilno je Jože Selan, po
                     domače Zajčev. Pri Jevnikarju ima navedeno ime Ivan Jevnikar, prav je France
                     Jevnikar. Ime Polde Skalja – Miki je pravilno, priimek Skalcatov, ki je naveden
                     na strani 36, pa je domače ime za Skaljeve</p>
               </div>
               <div type="div3">
                  <head>Žal, moramo ponoviti!</head>
                  <p>Iz računovodstva nam sporočajo, da je še vedno nekaj naročnikov Zaveze, ki se
                     trdovratno upirajo, da bi reagirali na položnice, ki jim jih od tam pošiljajo,
                     Zaradi njih je naše veselje, ki ga imamo z rednimi plačniki – teh je velika
                     večina – smehljaj z majkajočim zobom. Škoda.</p>
               </div>
               <div type="div3">
                  <p rend="center">Ali ste tudi vi med tistimi, ki pravijo,<lb/> da ne morejo
                     ničesar storiti?<lb/> Ali tudi vi mislite,<lb/> da ne morete ničesar
                     narediti?<lb/> Ne govorite tako!<lb/> ne mislite tako!<lb/> Vsak lahko nekaj
                     naredi!<lb/> Vsak lahko pridobi enega novega naročnika zaveze<lb/> Brez lažne
                     skromnosti:<lb/> tako boste veliko naredili</p>
               </div>
               <div type="div3">
                  <figure>
                     <graphic url="slike_z_27/z_27_41.png"/>
                     <head>Jaslice na prostem <name type="author">Mirko Kambič</name></head>
                  </figure>
                  <p rend="center">Vsem bralcem Zaveze in vsem članom in prijateljem Nove Slovenske
                     Zaveze želimo vesel Božič in zdravo, mirno in blagoslovljeno novo
                     leto.<lb/>Želimo tudi, da ne bi izgubili upanja in to za gotovo vedeli, da bo
                     nazadnje prišla prava pomlad in za njo veliko poletje z visokim soncem, ki bo
                     vso deželo razsvetlilo in vse postavilo na pravo mesto. Še vedno je bilo
                     nazadnje tako in tudi sedaj bo tako. Samo upanja ne smemo izgubiti, samo poguma
                     ne smemo izgubiti in neumnemu ni dovoljeno biti nikomur.</p>
               </div>
            </div>
         </div>

      </back>
   </text>
</TEI>
