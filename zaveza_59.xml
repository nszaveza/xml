<?xml version="1.0" encoding="UTF-8"?>
<?oxygen RNGSchema="tei-zaveza.rnc" type="compact"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Zaveza</title>
            <title>Revija za duhovna, kulturna in politična vprašanja sedanjosti in prihodnosti – s
               posebnim ozirom na krizo slovenstva po boljševiški revoluciji in državljanski
               vojni</title>
            <title>Elektronska izdaja</title>
            <respStmt>
               <resp>Glavni urednik</resp>
               <name>Justin Stanovnik</name>
            </respStmt>
            <respStmt>
               <resp>Pomočnik urednika</resp>
               <name>Janko Maček</name>
            </respStmt>
            <respStmt>
               <resp>Člansko prilogo Mi med seboj ureja</resp>
               <name>Blaža Cedilnik</name>
            </respStmt>
            <respStmt>
               <resp>Grafično oblikovanje tiskane izdaje</resp>
               <name>Irena Tršar</name>
            </respStmt>
            <respStmt>
               <resp>Slikovno gradivo so prispevali:</resp>
               <name>Mirko Kambič </name>
               <name>Simon Dan</name>
               <name>Tine Velikonja</name>
               <name>Janko Tavčar</name>
            </respStmt>
            <respStmt>
               <resp>Dokumentarne fotografije so iz družinskih arhivov oseb, ki nastopajo v
                  besedilih.</resp>
               <name/>
            </respStmt>
         </titleStmt>
         <editionStmt>
            <edition>0.1</edition>
         </editionStmt>
         <extent>594 KB XML </extent>
         <publicationStmt>
            <publisher>
               <address>
                        <addrLine>Nova slovenska zaveza</addrLine>
                        <addrLine>Beethovnova ul. 5</addrLine>
                        <addrLine>1000 Ljubljana</addrLine>
                        <addrLine>Slovenija</addrLine>
                        <lb/>
                        <addrLine>tel. 01/425-15-37</addrLine>
                        <addrLine>Spletna stran: www.zaveza.si</addrLine>
                    </address>
            </publisher>
            <availability>
               <p>Revija izhaja štirikrat letno. Elektronska izdaja je prosto dostopna.</p>
               <p>© Avtorske pravice za besedila in slike: Nova slovenska zaveza</p>
            </availability>
            <idno type="issue">59</idno>
            <idno type="ISSN">xYxyxcc ??</idno>
            <date>2010-11-17</date>
         </publicationStmt>
         <sourceDesc>
            <biblStruct>
               <monogr>
                  <title>Zaveza</title>
                  <imprint>
                     <biblScope type="issue">59</biblScope>
                     <biblScope type="vol">XV</biblScope>
                     <biblScope>številka 4, december 2004</biblScope>
                     <date when="2004-12">2004</date>
                  </imprint>
               </monogr>
            </biblStruct>
         </sourceDesc>
      </fileDesc>
      <revisionDesc>
         <change when="2010-11-17">
            <name>Alenka Jerman</name> - pregled besedila <name>Alexander Jerman</name> - pretvoril
            besedilo v zapis TEI, dodal strukturne oznake </change>
      </revisionDesc>
   </teiHeader>
   <text>
      <front>
         <titlePage>
            <docTitle>
               <titlePart>Zaveza št. 59</titlePart>
               <titlePart>Revija za duhovna, kulturna in politična vprašanja sedanjosti in
                  prihodnosti – s posebnim ozirom na krizo slovenstva po boljševiški revoluciji in
                  državljanski vojni </titlePart>
               <titlePart>Elektronska izdaja</titlePart>
            </docTitle>
            <docImprint>
               <publisher>Nova slovenska zaveza</publisher>
               <pubPlace>Ljubljana</pubPlace>
               <docDate>2010</docDate>
            </docImprint>
         </titlePage>
         <divGen type="toc"/>
      </front>
      <body>
         <div type="div1">
            <head>Aktualni kulturnopolitični komentar revije Zaveza </head>
            <div type="div2">
               <div type="div3" subtype="intro">
                  <p>Izgubila sem nalivnik. So pa še večje skrbi, na primer strah pred
                     koncetracijskim taboriščem. </p>
                  <p>
                     <emph>Irène Nemirovsky, Francoska suita </emph>
                  </p>
                  <p>(Eno leto nato, 1942, je pisatlejica izginila v Auschwitzu)</p>
               </div>
               <div type="div3">
                  <p>Tako zelo, vidite, so stvari, ki se ljudem dogajajo, različne. Nekatere so
                     banalne in se čez dan ali dva pozabijo, druge pa lahko v trenutku spremenijo
                     eno celo življenje. Včasih se torej človeku primeri kaj takega, kar lahko
                     razumemo le, če tisto primerjamo s količino pred matematičnim oklepajem. Če
                     obrazec potem izpeljemo, se členi v oklepaju zelo spremenijo, včasih celo
                     izničijo. Izgubiti nalivnik in biti odpeljan v koncentracijsko taborišče, sta
                     dve tako neenaki stvari, da ju pisateljica gotovo ne bi spravljala skupaj, če
                     ne bi vedela, da bo druga šele ob prvi vstala v vsej velikosti in
                     dokončnosti.</p>
                  <p>Zgornje vrstice, odlomek iz nekega romana, so takšne, da človeka na pustijo
                     mimo, dokler ne domisli tega in onega. Mi jih bomo uporabili za uvod v
                     razglabljanje o tem, kako nekatere stvari, ki se vrstijo v življenju
                     posameznika ali naroda, izstopajo po tem, da so zaradi njih vse ostale
                     drugačne, kakor bi sicer bile, ali pa sploh šele so. Pri tem pa moramo že na
                     začetku opozoriti na nekatere reči. Čisto lahko je najprej tako, da tistega,
                     kar imamo pozneje za veliko in pomembno, skraja sploh ne vidimo. Šele ko se
                     nečemu – na primer kakemu času – posvečamo dolgo in vztrajno, zagledamo pred
                     sabo nekaj, kar je tako v oči bijoče in izstopajoče, da začutimo, da bi to
                     morali videti že od začetka. To pomeni nič manj kot to, da so nekatere stvari,
                     mogoče najvažnejše, v življenju in zgodovini skrite. Čisto lahko je še tako, da
                     jih odkrijejo samo nekateri, ki imajo potem nemalo muje, da prepričajo tudi
                     druge, ne samo da so, ampak, kar je mnogo teže, da so pomembne ali celo
                     neodložljive. Ena stvar je torej ta, da so nekatere stvari skrite in tistim, ki
                     jih odkrijejo, nalagajo dolžnosti, ki so v tem, da to, kar so odkrili, vzamejo
                     za svojo stvar. Odkritju torej sledi zavezanost, ali bolje, v odkritju je že
                     zavezanost. Druga stvar pa je, da odkritje ne pomeni samo zagledanja nečesa,
                     kar je, ampak tudi zagledanje česa, česar ni. Zagledati je mogoče tudi
                     praznino. Dogodi se namreč, da tudi praznina vpije, mogoče še bolj kot katera
                     od stvari, ki so. Stvari lahko, kot pravijo, kričijo s svojo odsotnostjo. Važno
                     pa je pri vsem še to, da tudi odkritje praznine človeka zavezuje. Človek je
                     torej pod dvojno zavezanostjo: od stvari, ki so, in od stvari, ki jih ni. Ki
                     jih ni, a bi morale biti. </p>
                  <p>V naslednjem bomo govorili o neki stvari, ki je ni, a bi morala biti prva na
                     programu sedanjega slovenskega in evropskega časa. V Sloveniji in v Evropi je
                     preteklost tako tekla, da so se v njiju mogla zgoditi dejanja, ki so ju usodno
                     razdelila, vsako na svoj način. Usodnost teh delitev je v tem, da v obeh
                     svetovih, slovenskem in evropskem, postaja vedno bolj jasno, da s to
                     razdeljenostjo ne bo mogoče več naprej. In česar ni in kar manjka in kar bi
                     moralo stati tam, kjer je sedaj praznina, je <emph>sprava</emph>. In čeprav
                     tudi tu, kot smo rekli, praznina kriči in ne bi smeli imeti težav pri njenem
                     odkrivanju, jo je vendar, kot nekaj skritega, težko izslediti. Izslediti in
                     dvigniti in pokazati. Vprašanje namreč ni v tem, da ljudje kričanja te praznine
                     ne bi slišali, vprašanje je v tem, da je nočejo slišati. Njena skritost je
                     posledica izbire. A sedaj k slovenski spravi. </p>
               </div>
               <div type="div3">
                  <head>Slovenska sprava </head>
                  <p>Kakor nam sugerira naš moto, bomo začeli z banalnim primerom. V zvezi z
                     zapletenim sprejemanjem Zakona o RTV Slovenija, že potem ko je po referendumu
                     postalo jasno, da bo v parlamentu sprejeti zakon mogoče uveljaviti, je eden od
                     mlajših sociologov priporočil, naj bi programski svet, ki bo postavljen po
                     določilih novega zakona, deloval v duhu »politične kulture«. Ta misel se mu je
                     zdela tako pomembna, da se je k njej med svojim nastopom še večkrat vrnil,
                     kakor da bi ga gnala neka notranja potreba, ki jo hoče na vsak način izpolniti.
                     Tako važno se mu je zdelo, da bi novo telo delovalo v območju »politične
                     kulture«. </p>
                  <p>Nam pa je bilo že prvič in potem vsakič vedno bolj jasno, da učeni mladi gospod
                     ne more prav dobro vedeti, v kakšnem duhovnem stanju je Slovenija, če tako
                     nereflektirano – tako brez nadaljnjega – postavlja zahtevo po »politični
                     kulturi«. Ni namreč opazil, da pri nas politične kulture ne more biti, ker smo,
                     kot je zapisala dr. Tamara Griesser Pečar, razdeljen narod. V razdeljenem in
                     razdvojenem narodu pa politične kulture v pravem pomenu besede – kot
                     neposrednega in avtentičnega čutenja narodove duše – ni in ne more biti. Lahko
                     se tu in tam pojavi, a le kot retorična koncesija politične korektnosti.
                     Politična kultura je mogoča tedaj, če je narod do take mere eno, da nobena
                     konkretna teza, ki zadeva na primer nacionalno televizijo, ne more bistveno
                     prizadeti nobenega njegovih delov. Če pa narod ne funkcionira kot duhovna
                     celota, ampak kot zdaj ena zdaj druga od njegovih dveh polovic, je zahteva po
                     politični kulturi slepilo in dokaz nepoznavanja razmer. V takih razmerah je
                     pred vsemi drugimi zahtevami na mestu zahteva po spravi. </p>
                  <p>Za spravo je najprej treba reči, da je mogoča. Ta trditev predpostavlja samo en
                     pogoj: da obvelja, da stvari, pa naj že mirujejo ali pa se premikajo, obstajajo
                     na en način. Ali drugače povedano, da obstaja v svetu zunaj nas ena sama
                     resnica. Sprava ni nič drugega kot to, da zunanja dejanskost vstopi v nas in
                     postane naša notranja dejanskost. Sprava raste iz priznanja resnice, ne glede
                     na to, ali resnica moje samopojmovanje podpira ali zanika. Za to spoznanje in
                     priznanje pa je potreben tako velik notranji napor, da moramo zgornjemu pogoju
                     dodati še enega: spreobrnitev. Spreobrnitev pa ni nič drugega kot poslušnost
                     notranjemu ukazu, ki človeku spričo njegove osnovne konstitucije ne bi smel
                     biti povsem neznan: <emph>živeti v resnici</emph>. A da se ta zakon oglasi s
                     primarno silovitostjo, se morajo prej zgoditi še nekatere manj dramatične
                     stvari: uvid v neznosnost stanja, da je to, kar je po naravi eno, sprto s
                     seboj; ali pa, bolj skromno, da v sprtosti preprosto ni mogoče večno živeti.
                     Tudi navadni eksistenčni interes, kot je ta, lahko usmeri človeka na pot k
                     spravi. </p>
                  <p>Stanje, ki spada pod ingerenco slovenske sprave, je v osnovnih črtah miselno in
                     stvarno tako obvladljivo, da ga je lahko rekonstruirati. Naj nekaj teh črt
                     ponovno potegnemo. </p>
                  <p>Slovenska medvojna specifičnost je bila ta, da smo poleg okupacije doživeli
                     tudi boljševiško agresijo. To dejstvo moramo imeti za <emph>primum
                        movens</emph> – za prvi vzrok bistvenega dogajanja v medvojni in povojni
                     Sloveniji. Ko te dodatne komplikacije ne bi bilo, bi Slovenija preživela vojno
                     z izgubami, ki bi jih povzročila rezistenca, vodena in izvajana v okviru
                     evropskih norm, in z izgubami, ki bi jih povzročil okupator s svojim političnim
                     in vojaškim nastopom. Boljševiška agresija, ki si je nadela videz
                     narodnoosvobodilne vojne, za slovenski narod ni imela pozitivnih posledic.
                     Boljševizem je za slovensko zgodovino v celoti negativen pojav. Njegov nastop
                     lahko povzamemo z eno besedo: teror. (Poznavalci pravijo, da splošno sprejete
                     definicije terorja ni. Naj ponovimo enega od poizkusov: »Kdor z grobo silo širi
                     med civilnim prebivalstvom tesnobo in strah in ima pri tem namen, vladam in
                     družbam vsiliti svojo religiozno ali politično voljo, je po zahodno-krščanskem
                     pojmovanju terorist.«) Samo v zadnjem ali tretjem genocidu je bilo pokončanih
                     12.000 mladih slovenskih vojakov, pa tudi žena in deklet; grožnja tega genocida
                     je pognala v tujino 6.000 Slovencev; po vojni je boljševizem prinesel Slovencem
                     polstoletni totalitarizem, ki v evropskem kontekstu pomeni izstop iz
                     civilizacije. Konkretno pa je totalitarizem pomenil še naslednje: ukinitev
                     človekovih in državljanskih pravic, ukinitev pravne države, ukinitev
                     lastninskega statusa državljanov, tajno policijo in državni sistem ovaduštva.
                     Vse, kar smo Slovenci kdaj prej doživeli, je s tem stanjem neprimerljivo. Torej
                     ponovimo: boljševizem ima v slovenski zgodovini v celoti negativno bilanco.
                     Zaradi njega smo izgubili tudi Trst in tretjino rapallske Slovenije. Tudi to. </p>
                  <p>Poleg tega pa je državljanska vojna tudi vojna. Zato, po načelu analogije, tudi
                     državljansko vojno presojamo po zakonih, ki jih je mednarodna skupnost sprejela
                     za meddržavne vojne. Na primer po načelih, ki so jih zavezniki 8. avgusta 1945
                     z Londonskim sporazumom sprejeli za »preganjanje in kaznovanje glavnih vojnih
                     zločincev«. Po teh načelih so tudi boljševiki krivi v vseh treh poglavitnih
                     kategorijah, ki so bile tam postavljene: a) crimes against peace – zločini
                     zoper mir (Slovenci med seboj nismo bili v vojni; vojno, ki je bila napadalna
                     ali agresivna, so sprožili boljševiki); b) war crimes – vojni zločini (tudi
                     boljševiki so plenili javno in zasebno lastnino, tudi boljševiki so zažigali
                     hiše in naselja); c) crimes against humanity – zločini proti človečnosti (tudi
                     boljševiki so delali zločine proti civilnemu prebivalstvu, tudi oni so morili,
                     mučili in iztrebljali posameznike in skupine iz političnih, rasnih in
                     religioznih razlogov).</p>
                  <figure>
                     <graphic url="slike_z_59/z_59_01.png"/>
                     <head>Mesto – zimsko sonce <name type="author">Mirko Kambič</name></head>
                  </figure>
                  <p>Če je, kot smo rekli na začetku, za spravo potrebno spoznanje in priznanje
                     resnice, potem iz povedanega sledi, na kom je <emph>onus reconciliandi</emph> –
                     spravna naloga: na tistem, ki je koncipiral, vodil in uveljavljal dejanja, ki
                     so pripeljala v sprtost, ki je sedaj predmet spravnih zahtev. Tudi nasprotniki
                     boljševikov so se v vojni, v katero so bili potegnjeni, kdaj pregrešili proti
                     kateremu od določil Londonskega sporazuma, a je bilo število takih dejanj v
                     primerjavi s tistimi, ki so jih zakrivili boljševiki, zanemarljivo, predvsem pa
                     so bila narejena v obrambi. Čeprav to njihovim dejanjem ne jemlje nič od tega,
                     kar so bila, moramo le spomniti na besede Celestina Jelenca, predvojnega
                     predsednika Socialdemokratske stranke in člana medvojne Slovenske zaveze, ki
                     jih je povedal kot odgovor na neko anketo v Buenos Airesu leta 1962: »Tudi na
                     naši strani se je med okupacijo zgodilo nekaj stvari, o katerih bi raje videli,
                     da se ne bi bile zgodile. Razlika pa je v tem: kar je bilo na naši strani
                     neljuba izjema v podivjanem času, je bil pri komunistih premišljen sistem. Vsi
                     smo grešni ljudje, komunisti pa so hudodelci.« Kakor smo rekli, vedno moramo
                     ponavljati te Jelenčeve besede, iz dveh razlogov: zato, ker so resnične, in
                     zato, ker so temeljnega pomena za oceno dogajanja, ki je predmet slovenske
                     sprave. </p>
                  <p>Kakor ste videli, smo govorili o stvareh, ki so, prvič, elementarne ali
                     prvinske in, drugič, tako trdne, da se jih ne drži nobena nejasnost ali
                     negotovost. Mogoče jih je zanikati, ovreči jih ni mogoče – v diskurzu, ki ga
                     uravnava in vodi razum. Toda politični nasledniki promotorjev in nosilcev
                     boljševiškega totalitarizma so se odločili ravno za to skrajno možnost: za
                     zanikanje. Nad tem smo nemalo začudeni. Samo po sebi bi lahko tudi zmolili
                     politični konfiteor, a bi bilo za to potrebno spreobrnjenje, ki je odprtost
                     duha za resnico. O tem pa tu raje ne bomo govorili. Več bi nam povedala beseda
                     arogantnost, če bi jo dobro razumeli: ne kot kako psihološko posebnost
                     posameznika, ampak kot ontološko izbiro pripadnikov ideologije. </p>
                  <p>S povedanim smo nekoliko razložili to, kako je mogoče vztrajati v tako
                     nenaravnem položaju. Drugo vprašanje pa je, zakaj so si izbrali tako naporno
                     držo. To so storili zato, ker vedo, da gre tu za oblast. Zavedajo se, bolj kot
                     bi si kdo lahko mislil, da so postavke enobejevskega mita edina reč, ki je po
                     kolapsu ideologije v stanju politično legitimirati njihovo slo po oblasti.
                     Oblast je cilj leninske inspiracije od začetka – oblast nad celim človekom,
                     tudi nad njegovo dušo. Zato so se po polomu, ko so morali zamenjati ideologijo
                     za kapital – to so naredili nonšalantno, kakor da ni nič – potolažili šele
                     potem, ko so videli, da tudi kapital, prav naložen, zagotavlja oblast nad
                     dušami. Toda enobe je ostal zaščitni znak, fetiš, ki brani nepoklicanim, da bi
                     vstopili v rezervat in začeli postavljati vprašanja. Zasvojenost z oblastjo je
                     torej en razlog, da se ne oglasijo na trkanje resnice, drugi razlog pa je jeza,
                     ki izvira iz temeljne zamere nad tem, da jim je zgodovina ukazala oditi, potem
                     ko so v projekt investirali toliko zločinov. Kapital je sicer lepa tolažba, a
                     poraz ostaja poraz in noben cinizem ne more odpraviti njegove grenkobe.
                     Spomnimo se samo na to, koliko onemogle jeze bruha iz tako imenovanih pisem
                     bralcev. </p>
                  <p>S slovensko spravo je torej tako, da so na potezi ljudje, katerih vlogo smo
                     poizkušali skicirati v nekaj črtah. A te poteze ne bo, ker to niso ljudje, ki
                     bi jo zmogli. Že se sprašujemo, če ni bila na začetku demokratične prenove
                     narejena napaka. Ob tem se nam same od sebe vsiljujejo besede, ki jih je v
                     nekem intervjuju izrekel Zoran Džindžić: »Kot aksiom stoji, da bi 5. oktobru,
                     dnevu pohoda na parlament in zloma Miločševićega režima, moral slediti 6.
                     oktober, dan odprave oblastnih struktur v policiji, v paravojaških posebnih
                     enotah, v tajnih službah, v ministrstvih in v armadi. Tega ni bilo in iz tega
                     izhajajo številne težave, pred katerimi stoji Srbija še danes.« Ali Demos torej
                     ni bil dovolj priseben? Ali mu tega ni dovoljevala njegova sestava? Ali pa je
                     vseeno bolje, da je vse teklo tako, kakor je? Sama neodgovorjena vprašanja. A
                     se vseeno spomnimo na Džindžića in si recimo: Tega ni bilo in iz tega izhajajo
                     številne težave, pred katerimi stoji Slovenija danes. </p>
                  <p>Začetna devetdeseta leta so bila politična leta in vse, kar se je takrat
                     zgodilo, se je zgodilo v modusu politike ali pa se ni zgodilo. Ko pa so leta,
                     ki so tekla v tem ritmu, minila, je napočil čas kulture: vsa nerešena vprašanja
                     so bila tedaj postavljena na prag kulture. Ta pa je iz totalitarizma povsod
                     prišla bistveno oslabljena. Kolakovski je njeno nemoč takole razložil: »Velika
                     kognitivna zmaga totalitarizma je bila ta, da ga ni bilo mogoče obdolžiti
                     laganja, ker se mu je posrečilo odpraviti idejo resnice.« (Moji pravilni
                     pogledi na vse, str. 70) Bilo je storjeno vse, da so ljudje nazadnje imeli za
                     normalno, da je »preteklost mogoče spremeniti – iz ene resnice v drugo – čez
                     noč«. Posledica je bila ta, da so iz totalitarizma ljudje izšli »duhovno in
                     moralno razlaščeni«. (Prav tam) Prostor posttotalitarne kulture ni razpolagal z
                     avtonomnimi normami, po katerih bi se ravnal. Poglejmo nekaj primerov, kako je
                     tudi kultura najprej izdelovala in potem branila totalitarno resnico. </p>
                  <p>Prvi primer nam bo pokazal, kako je to šlo v totalitarizmu. Druga knjiga
                     Dokumentov ljudske revolucije (1964) poroča tudi o partijski konferenci na Rogu
                     od 5. do 8. julija 1942. Ker je bila tam omenjena tudi partizanska akcija na
                     Verdu v noči 28./29. junija 1942, so jo uredniki v opombi natančneje opisali:
                     »Po prihodu na osvobojeno ozemlje so se interniranci lahko odločili za vstop v
                     partizanske vrste, za odhod z osvobojenega ozemlja ali pa za vstop v delavski
                     bataljon.« Uredniki, med njimi tudi dr. Tone Ferenc, so pri tem izpustili nekaj
                     zelo važnega. Tistih enajst, ki so se odločili »za odhod z osvobojenega
                     ozemlja« in na tem vztrajali, niso nikoli odšli z osvobojenega ozemlja, ampak
                     so ostali v globinah Krimske jame. Tako se je oblikoval kulturni prostor v času
                     totalitarizma. </p>
                  <p>Sedaj pa nekaj primerov iz postkomunističnih časov. V sobotni prilogi Dela, 22.
                     oktobra, je Jasna Kontler Salamon poročala o nekem skrivnostnem kongresu (ni
                     povedala, kdo ga je organiziral, ne kje ne kdaj) zgodovinarjev
                     (srednjeevropskih, domnevamo). Izvemo pa, da je od nastopajočih posebno
                     neugoden odmev doživela dr. Jerca Vodušek Starič, »vršilka dolžnosti
                     direktorice INZ«, s svojo tezo, da so bile nekdanje »meščanske stranke
                     prestreljene s Stalinovimi agenti«. S tem v zvezi je omenila dva »cenjena
                     politika« Beneša in Šubašića. Kritikom se je zdelo najbolj nedopustno to, da je
                     Staričeva zgradila svojo tezo na ameriških virih, češ da je slehernemu znano,
                     da »ameriškim virom iz tega časa ni zaupati«. S tem so Staričevi očitali,
                     tacite, da ni upoštevala kritike virov, ki je vsebina enega prvih tečajev, ki
                     jih opravi vsak zgodovinar. Iz poročila ne izhaja, ali so se trije drugi
                     slovenski udeleženci, dr. Zdenko Čepič, dr. Peter Vodopivec, dr. Nevenka Troha,
                     postavili za svojo v. d. direktorico. Imeli pa so o predlagani tezi decidirano
                     (in verjetno negativno) mnenje, saj so o teh stvareh »veliko razmišljali«. Pri
                     vsej zadevi gotovo ni igralo majhne vloge dejstvo, da je ime Šubašić povezano z
                     razpletom državljanske vojne v nekdanji Jugoslaviji! </p>
                  <figure>
                     <graphic url="slike_z_59/z_59_02.png"/>
                     <head>Mesto – Mladina in skupščina v snegu <name type="author">Mirko Kambič</name></head>
                  </figure>
                  <p>Poleg Staričeve je poročevalka posvetila nekoliko več pozornosti še dr. Zdenku
                     Čepiču. Tu se bomo najprej ustavili pri njegovi tožbi, da se je, zlasti po
                     1995, spet pojavila politizacija zgodovine, res da sedaj »z drugim političnim
                     predznakom«. Zdi se nam pri tem žalostno, da nova demokratična oblast ponavlja
                     totalitarne vzorce vladanja! A bolj zanimiva se zdi njegova druga teza, da
                     zgodovina ne more narediti pravega napredka, ker se zaradi »političnega
                     pritiska« še ni mogoče »pogovarjati zgolj o dejstvih brez vsakega političnega
                     predznaka«. Čeprav pisec tega komentarja ni zgodovinar, je vseeno prebral nekaj
                     zgodovinskih knjig, a se mu zdi, da še ni imel v rokah take, ki bi
                     govorila»zgolj o dejstvih«. Ko zgodovinar odloča, kateremu od dejstev, ki jih
                     ima pred sabo, bo priznal status zgodovinskega dejstva, jih že ocenjuje. Tudi
                     bi si upali trditi, da etični in moralni značaj dejstva koeksistira z njegovim
                     pragmatičnim značajem. Noben človek temu ne more uiti. Čepičeve nečloveške
                     zahteve bi morda še najbolj zadovoljivo razložila naslednja misel: Partijo bi
                     bilo mogoče dekontaminirati tako, da bi njeno zgodovino spremenili v niz »zgolj
                     dejstev«. Na srečo to ni mogoče. </p>
                  <p>Če kdo nekoliko bolj natančno sledi medijskim storitvam, bo kmalu opazil, da
                     skoraj ne mine dan, da ne bi kdo, hote ali iz navade, skušal normalizirati
                     pretekli totalitarni čas. V času levičarske kampanje zoper predlagani zakon o
                     RTV Slovenija je eden renomiranih novinarjev izjavil, da mu v petintridesetih
                     letih sodelovanja s slovensko nacionalko ni bilo treba niti enkrat česa
                     popravljati ali spreminjati. Občudovanja vredna in pogumna gesta, brez dvoma,
                     saj ni ostalo skrito, da je s tem največ povedal o sebi. </p>
                  <p>Primeri se vrstijo. Ko je na Liberalni akademiji tekla beseda o predlogu zakona
                     o verskih skupnostih, se je sociolog Marjan Smrke zgrozil nad novim primerom
                     nasilja, ko je predvidel, da bo državni zbor sprejel Šturmov predlog zakona »s
                     preglasovanjem, z argumentom moči«. Hudo pri tem se mu je zdelo predvsem to, da
                     spričo tega ne bo imela nobenih možnosti Guličeva varianta zakona, ki jo poleg
                     vsega priporoča dejstvo, da so jo napisali ljudje, ki so »neobremenjeni s
                     travmami preteklosti«. Sedaj že vemo, kaj ta, <emph>ad nauseam</emph>
                     ponavljana fraza o neobremenjenosti s preteklostjo pomeni, a predlagamo, da jo
                     vzamemo dobesedno: res niso obremenjeni, a bi morali biti, saj je LDS mitotični
                     delitveni produkt nekdanje partije. (Delo, 26. okt.)</p>

                  <figure>
                     <graphic url="slike_z_59/z_59_03.png"/>
                     <head>Dragoceni čas enega dne <name type="author">Mirko Kambič</name></head>
                  </figure>
                  <p>Včasih se kaj reče ali zapiše zgolj zato, da se določeni ljudje in s tem
                     določene ustanove znajdejo v primerni luči. Ko je Peter Kolšek risal portret
                     Danila Slivnika, je med drugim zapisal: »V njem se je utelesila najtemnejša
                     tranzicijska sla po spremembi družbenih in lastninskih razmerij.« (Delo, 15.
                     okt.) »Najtemnejša tranzicijska sla« je dobra fraza, bi morda rekel Polonij, a
                     pero spretnega časnikarja je ni zapisalo slučajno. </p>
                  <p>Ena od pogostih zvitosti pri demontiranju starega in nameščanju novega
                     predznaka pred partijskimi dosežki preteklosti, kot bi se morda izrazil dr.
                     Čepič, je tudi trik z zamolčevanjem najbolj naravnih in pričakovanih asociacij.
                     Ko se je poleti v medijih veliko govorilo o Srebrenici, smo vsi pričakovali, da
                     bodo ob tem vedno omenjali tudi Kočevski Rog, ki je metafora za slovenski
                     genocid. Tisočkrat bi se to bilo moralo zgoditi, a se ni niti enkrat. In ljudje
                     so si rekli: Potem pa Kočevski Rog sploh ni to, kar se je govorilo, da je.
                     Potem se pa nima smisla toliko razburjati nad tem, kar naj bi se tam zgodilo.
                     In ko je Komisija za Srebrenico sestavila seznam 19.479 ljudi, ki so sodelovali
                     pri pokolu 10.000 Srebreničanov, so naši mediji to številko nemudoma povzeli in
                     jo sporočili naši javnosti. A se pri tem ni nobeden domislil, da je tudi pri
                     slovenskem genocidu moralo biti udeleženih vsaj kakih 10.000 partizanov – če
                     jih že nekaj odštejemo na račun slovenske srednjeevropske učinkovitosti. Nihče
                     ni tega storil in ljudje so si spet rekli: Potem pa tista reč le ni bila tako
                     velika, saj bi sicer sedaj to vendar kdo omenil. Tudi pripomba bosanske
                     srebreniške komisije, da so številni ljudje s seznama zločincev sedaj na
                     položajih v strukturah oblasti Republike Srbske in države Bosne in Hercegovine,
                     ni povzročila nobenih primerjalnih vzgibov. Če je do sedaj veljalo, da se
                     asociacije sprožajo samodejno, potem odslej velja, da tudi to ne deluje več. Ne
                     deluje seveda takrat, ko se iz ozadja oglasi nekdanji ideološki dril in prekine
                     dotok moralnih energij, ki so za delovanje takega avtomatizma potrebne. </p>
                  <p>Navedli smo nekaj primerov, za katere slutimo, da so sistemske narave. S tem
                     nočemo reči, da so dirigirani. Včasih si sicer mislimo, da je nemogoče, da ne
                     bi bili, a smo drugič spet bolj naklonjeni misli, da so to spontana dejanja
                     solidarnega spomina ali pa na lepem prebujena zavest duhovnega sorodstva pri
                     novih generacijah. Kako pa bi bilo sicer mogoče, da so, kakor poroča
                     Kolakovski, zahodni levičarji leta 1968 sprejemali češke begunce s
                     transparenti: el fascismo no pasara – fašizem ne bo uspel. Ali pa, da je nekaj
                     časa za fašiste veljala definicija, da so to ljudje, ki so bili v lagerjih
                     katerega od vzhodnih komunističnih imperijev. Kako bi bilo to mogoče, če ne iz
                     občutja postmodernih nihilistov, da spadajo skupaj – da jih nosi ista
                     intuicija. Zato se tudi pri nas dejanjem, ki smo jih nekaj omenili, ne čudimo
                     tako, kadar slutimo, da prihajajo s spominskega otočja preddiluvialnega
                     imperija ali iz slutenj duhovne istorodnosti. </p>
                  <p>Bolj nas preseneča – v večjo zaskrbljenost nas spravlja – če vidimo, da zelo
                     podobne reči – reči, ki tolčejo v isto končno fakturo – prihajajo iz
                     kvartirjev, kjer se dokazano goji demokratična in humana evropska kultura. </p>
                  <p>Ko pisatelj Drago Jančar (Delo, 15. okt.) razgrinja pred nami svoja občutja ob
                     branju neke knjige, v kateri sin nacističnega zločinca opisuje usodo svojega
                     očeta, doda nekaj stavkov, ki zadevajo naš ožji svet: »Zdaj toliko teže
                     razumem, kako so se lahko nekateri pogumni partizanski uporniki po končani
                     vojni spremenili v klavce, ki streljajo in mečejo v brezna neoborožene
                     nasprotnike, tudi nedolžne civiliste.« Iz povedanega brez dvoma izhaja globoka
                     prizadetost. Vseeno pa pomislimo: če so ti ljudje po vojni počeli te reči, pa
                     morda nikoli niso bili »pogumni partizanski uporniki«. Kako bi bilo mogoče, da
                     bi se »pogumni partizanski uporniki« spremenili v klavce nedolžnih ljudi? Ali
                     ta metafora le ni malce prestrma za običajno človeško pamet? Saj ni bilo takih
                     samo nekaj sporadičnih primerov, ampak je tu delovala velika in dobro utečena
                     in kompleksna mašinerija. Ali ni tu iz pisca spregovorila neka predodločitev?
                     Katera? Še bolj nenavadno pa je to, kar sledi: »A ... ni mogoče pozabiti, da je
                     bil na začetku nacizem. Najprej je bila strašna brutalnost nacizma in potem
                     povojna maščevanja ali hladno načrtovani poboji, na začetku je bil fašizem in
                     potem fojbe.« To se nam zdi preveč enostavno. V začetku ni bil nacizem, na
                     začetku je bil boljševizem, fašizem in nacizem. Pri nas so sodelovali vsi trije
                     in ni še zanesljivo izračunano, kateri je povzročil več slovenskega gorja. Tudi
                     fašizem je bil sicer res prvi, a v fojbah, ki so sledile, niso obležali samo
                     fašisti, ampak tudi Slovenci, ki s fašizmom niso imeli nobene zveze – duhovni
                     nasprotniki novega fašizma, ki se je od premaganega razlikoval v tem, da je
                     narodne sovražnike zamenjal za razredne. Nekateri pravijo, da je slednjih celo
                     več. (Da tega natanko ne vemo, je zaslužen boljševizem, ki je vladal Sloveniji
                     pol stoletja in ni dovolil, da se to razišče, Jančar pa ga v svojem razvidu
                     ideoloških izumov sploh ne omenja.) Na rdeče polje nedovoljenega pa že sega
                     bolj nakazan kot izdelan stavek, da je bila najprej »strašna brutalnost
                     nacizma«, potem pa »hladno načrtovani poboji«. S »hladno načrtovanimi poboji«
                     so lahko mišljeni samo slovenski domobranci, ki so tu prvič označeni za
                     brutalne naciste. A vrnimo se na začetek. Tu imamo »pogumne partizanske
                     upornike« in povojne »klavce«. Ta bipolarna konstrukcija se sklada z najnovejšo
                     redukcijo enobejevskega mita: partija je bila, povojni masakri so bili, a le
                     kot postranski produkt dialektike realnega, nekaj zgodovinsko neresničnega.
                     Primarna reč je bila in ostane enobe – »pogumni partizanski uporniki«. </p>
                  <p>Kdor je v slovenski duhovni in politični sedanjosti zagledal zijati veliko
                     praznino in doumel, da bi tam, kjer sedaj gospodari nevarni nič, morala stati
                        <emph>sprava</emph>, temu smo s tem razmišljanjem povedali dve stvari: da
                     bodo nasledniki sil starega reda naredili vse, da sprave ne bo, in da se morajo
                     zato vse ustvarjalne narodove sile združiti v delu za postavitev avtentičnega
                     kulturnega prostora, ki bo blokadi retencijskih sil vzel legitimnost. Kultura
                     mora doseči, da se bodo promotorji slovenskega boljševiškega meddobja zagledali
                     v tem, kar so bili in so. Za to pa niso potrebni nobeni manifesti in
                     deklaracije, ampak samo mirna in zvesta hoja za resnico. </p>
                  <p>S čim bo prihodnja kultura imela opraviti, naj pokažemo z majhno ilustracijo.
                     Ko je Willy Brandt 8. decembra 1971 obiskal Varšavo, je pokleknil pred
                     spomenikom padlih v uporu varšavskega geta. Pozneje je to pojasnil takole: »Ob
                     breznu nemške zgodovine in pod bremenom milijonov umorjenih sem naredil to, kar
                     naredijo ljudje, ko jezik odpove.« Predsednik Republike Slovenije Milan Kučan v
                     Kočevskem Rogu 8. julija 1990 ni pokleknil, pač pa je takrat in pozneje veliko
                     govoril. Na to, kar je storil Brandt, še čakamo. Ne smemo obupati, zakaj ta
                     kretnja – v podobi seveda – je nujni pogoj za spravo, ne zato, ker bi jo mi
                     terjali, ampak zato, ker brez tega ni mogoča, po sebi. Če bi bila taka sprava –
                     brez tega temeljnega dejanja – postavljena politično, bi to bilo nasilje; če bi
                     bila, taka, dosežena v civilni družbi, bi bila prazna in votla deklaracija.
                     Bluff. </p>
               </div>
               <div type="div3">
                  <head>Evropska sprava </head>
                  <p>Sprava ni samo urgentna slovenska tema, ampak tudi evropska. Kaj naj bi bila
                     evropska sprava? Katero spravo potrebuje Evropa? Prav gotovo ne potrebujejo
                     sprave narodi in države, ki so se med seboj vojskovale v 2. svetovni vojni.
                     Prav tako z evropsko spravo ne mislimo na moralno zadolženost, ki jo imajo
                     zahodnoevropske države do Srednje in Vzhodne Evrope, ki sta bili leta 1945
                     izročeni Sovjetski zvezi kot plačilo za njen vojni angažma v zahodnem spopadu s
                     Hitlerjem – velika zadolženost, če jo merimo s prednostjo, politično,
                     gospodarsko, civilizacijsko, ki so jo imele zahodne države. A čeprav ta dolg ni
                     bil ne registriran ne priznan, ne mislimo nanj, ko govorimo o evropski spravi.
                     Evropa bo morala znova razmišljati o neki davni odločitvi. </p>
                  <p>Posledico tiste davne odločitve je zgoščeno izrazil Leszek Kolakovski:
                     »Odsotnost Boga je odprta, vneta rana evropskega duha.« Jezik humanističnih ved
                     uporablja za stanje, ki ga je definiral Kolakovski, besedo
                        <emph>sekularizacija</emph>. Preprosto povedano je to zapuščanje Cerkve in
                     krščanstva. To je najpomembnejša transformacija, ki se dogaja – in se je v
                     veliki meri že zgodila – v zgodovini Evrope. V bistvu je to proces redukcije,
                     iz njega izhaja zreduciran človek. Iz nekdanje dvožariščne civilizacije nastaja
                     enosrediščni ali monocentrični družbeni in kulturni kozmos. Človek, ki se je
                     nekoč gibal na dveh ravninah, na transcendentalni in imanentni, se je vedno
                     bolj selil v območje imanence, dokler se ni v celoti in dokončno podredil
                     njenim normam. Duhovne prvine opuščenega središča se pri tem pozabljajo in
                     odpadajo ali pa se prenašajo v drugo žarišče in se pri tem spreminjajo tako, da
                     morejo z njim soobstajati. </p>
                  <p>Eden od razlogov za odmik od Boga in Cerkve je znanost s svojim zmagovitim
                     pohodom. Toda če bi se njena metoda omejila na izkušani in izračunljivi svet,
                     do velikega premika ne bi prišlo. Do tega premika je prišlo takrat, ko je
                     postalo sprejeto, da ima samo tisto mnenje status resnice, ki ga je potrdila
                     znanost. To je bil svet nove legitimnosti in v njem ni bilo mesta za Boga. A
                     važno je to, da ponovimo s Kolakovskim, da je bila ta nova legitimnost
                     postavljena na nedovoljen način. V sami znanosti ni bilo nobenih notranjih
                     razlogov, da se celota mišljenja in delovanja podredi njenim normam. To je
                     prišlo od drugod. Ljudje, ki so Boga izgnali iz priznanega sveta, so to
                     naredili iz lastne volje. Za vsem je stala neka odločitev, ali kot še pravi
                     Kolakovski, »svojevoljni dekret filozofov«. To je bila odločitev, ki v evropski
                     zgodovini presega vse druge odločitve, najvažnejše pa je to, da ni bila
                     narejena iz nobene nuje, ne notranje ne zunanje, ampak je bila nekaj začetnega
                     in svobodnega: upor, presenetljivo podoben tistemu, o katerem govori 1.
                     Mojzesova knjiga. </p>
                  <figure>
                     <graphic url="slike_z_59/z_59_04.png"/>
                     <head>Branje <name type="author">Mirko Kambič</name></head>
                  </figure>
                  <p>Tu ne moremo, da se ne bi na kratko dotaknili neke zanimive paralele k
                     opisanemu razvoju. Gre za vlogo revolucije v naši civilizaciji. Danes si večina
                     ljudi pod to besedo predstavlja kakršenkoli nasilen ali krvav politični
                     prevrat. Če pa stvar malo natančneje premislimo, ima revolucija samo to vlogo,
                     da uveljavi razum v tisti politični skupnosti, ki ji od nekdaj pravimo država.
                     Pri tem je važno to, da vstop razuma v državo ni vezan na nasilje. Revolucija,
                     ki je uveljavila demokracijo – vlado razuma – v atenski polis, ni bila
                     izpeljana z nasiljem. Angleška revolucija v 17. stoletju in ameriška v 18.
                     stoletju sicer nista minili brez nasilja, a je bilo to nasilje posledica drugih
                     okoliščin. S francosko revolucijo konec 18. stoletja pa je bilo povsem drugače.
                     Bila je izjema. Civilizacijski nameni dogodkov leta 1789 – odprava fevdalizma
                     in uveljavitev pravic človeka in državljana – so bili doseženi v poletnih
                     mesecih istega leta in revolucija bi se takrat lahko končala. A se ni, ker so
                     bili v ozadju ljudje, ki so hoteli več: hoteli so postaviti človeka in človeško
                     družbo na povsem nove, ideološke temelje. V Franciji so se ti ljudje imenovali
                     jakobinci. V Rusiji, dobrih sto let pozneje, pa so bili to Leninovi boljševiki,
                     ki jim tudi ni bilo dovolj to, kar je dosegla februarska revolucija leta 1917 –
                     ki je bila ponovitev francoske revolucije iz leta 1789 in v jedru tudi
                     nenasilna – ampak so z uspelim pučem, ki mu pravimo oktobrska revolucija,
                     postavili povsem novega, ideološko utemeljenega človeka, in povsem novo,
                     ideološko utemeljeno državo. Posledice jakobinskega upora v Franciji in
                     posledice boljševiškega upora v Rusiji so imele zgodovinske razsežnosti. Vso
                     zgodovino Francije od leta 1789 pa prav do današnjega dne je mogoče razumeti
                     kot spopad normalnega človeka, kakor ga je ustvarila civilizacija, s
                     posledicami jakobinskega udara – pa mu je bilo dano uresničiti svoj model za
                     eno samo borno leto – »leto strahote 1793«. V Rusiji pa je realizacija
                     boljševiškega projekta trajala 70 let. Koliko časa pa bo spopad normalnega
                     človeka z ideološkim človekom trajal tukaj? </p>
                  <figure>
                     <graphic url="slike_z_59/z_59_05.png"/>
                     <head>Branje <name type="author">Mirko Kambič</name></head>
                  </figure>
                  <p>A pustimo to, za nas je važno, da nam je politična paralela – zgodba o
                     jakobinizmu in boljševizmu – ki smo jo potegnili k duhovnemu prelomu na začetku
                     novoveške Evrope, neizpodbitno dokazala, da se je po vsaki zablodi, tudi po
                     velikih, tudi po zgodovinskih, treba <emph>vračati</emph>. Tako imamo sedaj
                     večjo pravico reči, da se bo morala tudi Evropa vrniti k izvornemu
                     dvožariščnemu konceptu človeka in družbe – k večnemu človeku in večni družbi –
                     kjer bo človek spet našel sebe, iščoč ravnotežje med transcendenco in imanenco,
                     in kjer bo družba spet našla svojo mero, iščoč ravnotežje med Cerkvijo in
                     državo. Za francoske jakobince je to že dokazano, za ruske boljševike je to že
                     dokazano. A kaj bo z nami? Za Evropo, kot nosilko edinstvene civilizacije, pa
                     še ne vemo, na katero stran se bo obrnila. Nekoliko nas skrbi misel, da so v
                     politiki možne korekture in vračanja, duhovne odločitve pa so resnejše in morda
                     celo ireverzibilne ali nepovratne. </p>
                  <p>Toda zadrega je tu in, kakor pravijo nekateri, tudi že slepa ulica. Dr. Robert
                     Spaemann, münchenski profesor, vidi to brezizhodnost v razmerju med človekovim
                     obvladovanjem narave in človekovo svobodo. Za oboje je moderna znanost
                     obljubljala, da se bo vzporedno večalo, a se je izkazalo, da je »vsaka
                     nadaljnja možnost obvladovanja narave tudi nadaljnja možnost obvladovanja
                     človeka. Komaj katero stoletje je bilo bolj prosvetljeno in je več vedelo kot
                     20. stoletje, a ni bilo še nobeno stoletje bolj ubijalsko in ni z večjim
                     cinizmom obvladovalo človeka« (Razsvetljenstvo danes, str. 232). Stanje, ki je
                     sledilo veliki novoveški odločitvi, je seglo v zadnje temelje človekovega
                     obstajanja. »Ko sta racionalizem in skepsa odstranili božjo oblast in potem še
                     naravno pravo, ki je nadomestek za Boga,« pravi Kolakovski, »je ostalo
                     neodgovorjeno tudi preprosto vprašanje, kako ločiti dobro od slabega« (Moji
                     pravilni pogledi na vse, str. 216). </p>
                  <figure>
                     <graphic url="slike_z_59/z_59_06.png"/>
                     <head>Izdelovanje <name type="author">Mirko Kambič</name></head>
                  </figure>
                  <p>Odsotnost Boga se je začela kazati tudi v tem, da izginja tisti logos, ki ima
                     ambicijo in zmožnost, da misli celoto. Taka celota je na primer politika, ki
                     ima več podsistemov. Eden od njih je gospodarstvo, za katero se zdi, da že
                     zavzema vlogo svoje nadrejene instance. Glede tega pravi bavarski katoliški
                     sociolog Christian Schwaabe: »Če se bo politika zreducirala na gospodarsko
                     politiko in če bo središčni interes te politike ta, da se prilagodi potrebam
                     globalno delujočih podjetij in finančnih trgov, ne bo mogoče več govoriti o
                     samostojni politiki, ampak o kapitulaciji politike pred trgom. To bo konec
                     politike sploh.« (Transit. 19. str. 36/37). Ta proces z druge strani pospešuje
                     naveličanost do politike, ki dostikrat izhaja iz neverodostojnosti in
                     neučinkovitosti politikov, predvsem pa iz neke druge odsotnosti – iz odsotnosti
                     smisla sploh. (Tudi nova slovenska vlada je zapustila prostor integralne
                     politike. V Sloveniji namreč politika neha biti politika, če ni na njenem
                     programu tranzicije. In zakaj se nova slovenska vlada ni podredila dejstvu, da
                     je tranzicija še vedno prva tema politike? Zato, ker ve, da ji volivci tega ne
                     bi dovolili. Ti so se odpovedali samemu sebi, ambiciji, da bi bili politični
                     ljudje.) To je porazno, če pomislimo, da konstituent demokratične politeje mora
                     biti političen človek. </p>
                  <p>Poleg tega pa so nastale še druge težave. Po brezumju vojn in totalitarizmov se
                     je že zdelo, da bo v Evropi nastopila doba trajne prosperitete. A so se, ko
                     zaloge upanja še niso čisto pošle, že pojavile nove in nepričakovane ujme:
                     mednarodni terorizem, kriminaliteta, upad natalitete, visokorizične
                     tehnologije, sprememba klime, izguba socialne varnosti. Francijo so zadeli
                     etnosocialni konflikti, Nemčija se duši v strukturnem proračunskem deficitu.
                     Pri vsem pa je vedno večji prepad med volivci in politično elito: vsi vidijo,
                     da so reforme nujne, a nihče ni pripravljen vzeti nase žrtev, ki jih zahtevajo. </p>
                  <p>Poleg tega pa se zdi, da Evropa izgublja politični kompas. Ker nima svoje
                     identietete – ker jo je zapravila – nima izdelanega odnosa do Amerike, pa tudi
                     ne do sveta. Ne more se odločiti, kaj naj bi bila: gesla, kot so socialna
                     država in človekove pravice, je ne morejo konstituirati v geopolitično silo.
                     Nič manj vpadljivo pa ni, da ne ve niti tega, kaj naj s seboj. To dokazujeta
                     dve propadli konferenci voditeljev petindvajseterice, junija sestanek o
                     finančnem planiranju EZ, oktobra pa sestanek o evropskem gospodarskem in
                     socialnem modelu. </p>
                  <p>Posebno mesto ima v tem, zanimivo, Francija. Ko se je 27. oktobra po
                     predmestjih francoskih velemest dvignila muslimanska mladina, nismo mogli, da
                     ne bi pomislili na kazen – nemesis. Spomnili smo se na 29. maj, ko je ta država
                     referendumsko zavrnila evropsko ustavno pogodbo, ki jo je, navsezadnje,
                     koncipiral njen človek; spomnili smo se tudi na to, da je veliko naredila, da
                     krščanstvo ne bi imelo mesta v preambuli tega temeljnega dokumenta. Med tem ko
                     njena politična elita še vztraja na zakonu iz leta 1905, ki je dokončno
                     postavil zid med državo in Cerkvijo, je De Villepin v parlamentu izjavil, da je
                     za Francijo prišla »ura resnice«. Kaj je s tem mislil, ne vemo. Vemo pa, da
                     Francija namerava še vedno trdovratno reševati položaj z ukrepi socialnega
                     značaja. Tudi Slovenija tam razen socialnih ne vidi drugih problemov. </p>
                  <p>Duhovne, kulturne in politične razmere, ki so se po veliki odločitvi na pragu
                     moderne Evrope izostrile do stopnje, ki smo jo nakazovali zgoraj, niso ostale
                     brez odmeva v zavesti duhovne elite sedanjosti. Razsvetljenska zahteva, da
                     resnico kakega mnenja lahko dokažemo samo z uporabo »jasnih in absolutno
                     obveznih matematičnih in empiričnih kriterijev«, je nujno vodila v relativizem
                     na najvažnejših področjih človeškega obstajanja. Tu pa se je uveljavila
                     Spaemannova difinicija človeka: Bit človeka je ta, da ima določeno naravo. Ta
                     »narava« je takšna, da zanjo relativizem ni okolje, v katerem bi mogla
                     obstajati za zmerom. V formulaciji filozofa Kolakovskega se je zgodilo
                     naslednje: »V nasprotju z racionalnimi pričakovanji se je spet pojavilo
                     hrepenenje po samoidentificiranju prek religije. V vsem kaosu in negotovosti
                     današnjega časa se zdi, da naša verska dediščina nudi bolj zanesljivo podporo
                     kot karkoli drugega.« </p>
                  <p>Dolgoletni dopisnik časopisa Frankfurter Allgemeine Zeitung iz Vatikana Heinz
                     Joachim Fischer je v nekem uvodniku v tem časopisu pred tremi leti zapisal
                     tole: »Srednji vek je Evropejcem zapustil kot dragoceno dediščino dve zlati
                     pravili: eno pravi, da je svetno in duhovno oblast treba ločevati, drugo pa nam
                     naroča, da moramo spraviti vero in razum.« Potem pa še dodaja: »Stari Evropejci
                     bodo postali spet mladi, ko bodo znova vzpostavili ravnotežje med razumom in
                     vero.« </p>
                  <p>Zdi se, da je z razumom in vero Fischer zadel v sredo stvari. Da ni sam, je
                     potrdil debatni večer, ki sta ga imela 19. januarja lani na Bavarski katoliški
                     akademiji sociolog in filozof Jürgen Habermas in kardinal Joseph Ratzinger,
                     sedaj papež Benedikt XVI. Kar sta povedala ta dva, po svojih miselnih
                     izhodiščih zelo različna gospoda, je založba Herder objavila in izdala v
                     knjižici <emph>Dialektika sekularizacije</emph>. Čeprav je šlo za to, kako je
                     mogoče v celoti utemeljiti moderno državo, se je izkazalo, da sta morala
                     govoriti predvsem o razumu in veri. Mi se bomo omejili na to, kar je povedal
                     Habermas, ki spada v tradicijo, ki je nekoč absolutizirala um. In glede uma je
                     rekel: »Ko um razmišlja o svojem najglobljem temelju, odkrije svoj izvor v
                     nečem drugem in usodno moč tega drugega mora priznati, če noče izgubiti razumne
                     orientacije v brezpotju hibridne samopolastitve.« Glede praktičnega
                     soobstajanja obeh nazorov, prosvetljenega modernizma in krščanstva, pa tole:
                     »Rešpekt, ki gre z roko v roki s tem kognitivnim odnosom, se utemeljuje na
                     spoštovanju oseb in življenjskih načinov, ki črpajo svojo integriteto in
                     avtonomnost iz verskih prepričanj.« Habermas vidi perspektivo, kot pravi, v
                        <emph>učnem procesu</emph> med »sekularnim in splošno dostopnim govorom« in
                     med »religioznim, od razodetih resnic odvisnim govorom«. Ko to knjižico
                     preberemo, jo odložimo z upanjem. Začutimo, kako sproščeno in svetlo ozračje
                     ustvarja pogovor dveh ljudi, ki ves čas dopuščata, da je prisoten tretji –
                     resnica. </p>
                  <p>A če bi hoteli priti do evropske sprave, bi se morda le morala pojaviti zvezda,
                     ki bi množico velikih in majhnih prerokov napotila v Betlehem. Ko pravimo
                     zvezda, mislimo na svetlobo milosti. A da bi jo mogli zagledati, da bi jo
                     razumeli, bi morali prej prebrati, kot nekoč trije modri, »many a volume of
                     forgotten lore« – marsikateri zvezek že pozabljene učenosti. </p>
                  <p>Naj v oporo te misli navedem daljši odlomek iz romana Evelyna Waugha o
                     življenju sv. Helene, matere Konstantina Velikega in iskalke in najditeljice
                     sv. križa. Odlomek govori o sv. treh kraljih, misli pa na vse ljudi uma in
                     besede: </p>
                  <figure>
                     <graphic url="slike_z_59/z_59_07.png"/>
                     <head>Zimski sprehod <name type="author">Mirko Kambič</name></head>
                  </figure>
                  <p>Srebrn zvonček je naznanil prihod treh posebej opravljenih, bradatih menihov,
                     ki so, kakor nekoč stari trije kralji, padli na obraz pred oltarjem. Začela se
                     je dolga liturgija. </p>
                  <p>Helena ni znala dosti grško in njene misli niso bile ne pri besedah ne pri
                     ničemer drugem v neposrednem prizorišču. Pozabila je na svoje iskanje in bila
                     je gluha za vse razen za davnega otroka v povojih in na tri kraljevske modrece,
                     ki so ga prišli počastit od tako daleč.</p>
                  <p>To je moj dan, je pomislila. In tile so meni podobni. </p>
                  <p>Kakor jaz, jim je rekla, tudi vi prihajate pozno. Pastirji so bili tu mnogo
                     pred vami; tudi živina. Preden ste vi odrinili na pot, so se bili oni že
                     zdavnaj pridružili angelskim zborom. Za vas je moral popustiti prastari red
                     neba in nova uporna luč je morala zažareti sredi zmedenih zvezd. </p>
                  <p>In kako preudarno ste prihajali, po ogledih in izračunih, pastirji pa so
                     pritekli bosi! In kako čudni ste morali biti videti na poti, s tujo
                     služinčadjo, obloženo s smešnimi darili! </p>
                  <p>Nazadnje ste prišli do končne postaje svojega romanja in velika zvezda se je
                     ustavila nad vami. In kaj ste naredili? Šli ste k Herodu! To je bila pogubna
                     izmenjava daril, s katero se je začela brezkončna vojna drhali in države proti
                     nedolžnim. </p>
                  <p>A ste nazadnje le prišli in niste bili zavrnjeni. Tudi vi ste našli prostor
                     pred jaslimi. Vaši darovi niso bili potrebni, a so bili sprejeti in skrbno
                     shranjeni; bili so namreč dani iz ljubezni. V redu dobrote, ki je pravkar
                     prišla v življenje, je bil prostor tudi za vas. Niste bili nižji v očeh svete
                     družine, kot sta bila vol in osliček. </p>
                  <p>
                     <emph>Vi ste moji posebni zaščitniki, je rekla Helena, patroni vseh, ki
                        prihajajo pozno, vseh, ki morajo narediti naporno pot do resnice, vseh, ki
                        so zmedeni od znanja in tuhtanja, vseh, ki iz vljudnosti postajajo partnerji
                        v krivdi, vseh, ki so v nevarnosti zaradi razuma in talentov. </emph>
                  </p>
                  <figure>
                     <graphic url="slike_z_59/z_59_08.png"/>
                     <head>Zimska Slovenija <name type="author">Simon Dan</name></head>
                  </figure>
                  <p>
                     <emph>Dragi prijatelji, molite zame, je rekla Helena, in za mojega ubogega,
                        obloženega sina. Naj tudi on pred koncem najde na slami prostor, kamor bo
                        lahko pokleknil. Molite za velike, da se ne pogubijo povsem. In molite za
                        Laktancija in Marcija in za mlade pesnike v Trieru in za duše mojih slepih,
                        divjih prednikov; za zvijačnega sovražnika Odiseja in za velikega Longina.
                     </emph>
                  </p>
                  <p>
                     <emph>Zavoljo njega, ki ni odklonil vaših čudnih daril, vedno molite za vse
                        učene, premaknjene in krhke. Naj ne bodo pred božjim prestolom čisto
                        pozabljeni, ko bodo preprosti vstopali v svoje kraljestvo.</emph>
                  </p>
               </div>
            </div>
         </div>
         <div type="div1">
            <head>Jubilejno leto</head>
            <div type="div2">
               <head>Pogledi Nove Slovenske zaveze na preteklost in sedanjost</head>
               <div type="div3" subtype="intro">
                  <p> Nekaj vodilnih članov Nove Slovenske zaveze in uredništva Zaveze se je 8.
                     novembra sestalo na sedežu društva, da bi v letošnjem jubilejnem letu
                     oblikovalo svoje poglede na preteklost in sedanjost, v luči tistih vidikov in
                     izhodišč, ki društvo posebej zanimajo. Delo je potekalo v dveh sklopih. V prvem
                     sklopu je vsak udeleženec povedal, kakšno je njegovo osebno videnje treh
                     obdobij obravnavanega časa: dobe med 1941 in 1945, ki jo imamo lahko za
                     epicenter celotnega dogajanja, dobo totalitarne diktature, ki je bila
                     preizkusna komora splošno narodne in posebej katoliške kulture, in dobo od 1990
                     do danes, ki je čas izhajanja iz totalitarizma in vračanje v območje
                     demokratične kulture. Vsak je poizkušal v sebi poiskati, katerega od momentov,
                     ki sestavljajo ta čas, se mu zdi, da je treba posebej izpostaviti in za
                     katerega bi želel, da postane sestavni del slovenskega spomina. Čeprav je bil
                     ta vir globoko oseben, je pred vse le bilo postavljenih nekaj pilotskih
                     vprašanj, ki naj bi jih vodila. Na primer: Kaj se je z nami pravzaprav zgodilo?
                     V kaj smo bili Slovenci vpleteni? Kako smo se na to, v kar smo bili vpleteni,
                     odzvali? Za kakšen narod smo se izkazali, da smo? Kakšno vlogo je zgodovina v
                     svojem scenariju dodelila katoličanom in kako so jo odigrali? </p>
               </div>
               <div type="div3">
                  <p>
                     <emph>Anton Drobnič</emph>: Med letoma 1941 in 1945 smo bili Slovenci na
                     narodnem pogorišču zaradi sovražne okupacije na strašni preizkušnji: kot narod,
                     kot kristjani, kot ljudje. Ta preizkušnja se je začela z veliko prevaro
                     Osvobodilne fronte. Nekateri so prevaro hitro spoznali, nekateri so jo odkrili
                     pozno ali prepozno, mnogi pa je niso nikoli prav dojeli. Zato so slovenski
                     katoličani v tem obdobju odigrali dve veliki vlogi: pozitivno vlogo, ko so se
                     popolnoma osamljeni in ponižani odločno uprli boljševiškemu napadu in so ta
                     odpor z besedo in orožjem častno vzdržali do konca vojne. Na drugi strani pa so
                     prav slovenski katoličani, krščanski socialisti, s svojo neomejeno podporo
                     komunistični revoluciji, s prepričanjem, da je revolucionarno nasilje potrebno,
                     da bo to nasilje rodilo novega Slovenca in novega kristjana, omogočili
                     komunistični revoluciji, da je uspela. To obdobje je zato ne samo zgodovina
                     komunistične partije, ampak tudi zgodovina slovenskih katoličanov. Ker je zmaga
                     komunistične revolucije, ki so jo omogočili krščanski socialisti, nazadnje
                     propadla, bo to obdobje v zgodovini slovenskih katoličanov zapisano na eni
                     strani kot čas usodne zmote, na drugi pa kot čas pravega spoznanja in
                     zgodovinske prisebnosti ter častnega katoliškega odpora proti boljševiškemu
                     terorju.</p>
                  <p>V času od leta 1945–1990 se je življenje odvijalo v znamenju tistega, kar se je
                     zgodilo leta 1945. To je bil čas dozorevanja. Tisti del Slovencev, ki so se
                     uprli nasilju komunistične partije, je bil fizično uničen. Tisti, ki niso bili
                     fizično uničeni, so pod hudim fizičnim in psihičnim terorjem postajali vedno
                     bolj osveščeni nasprotniki boljševizma. Drugi pa so zvesto služili
                     komunističnemu režimu in so kar pozabili, za kakšen režim v resnici gre. Niso
                     hoteli vedeti za strašno nasilje in so s svojim sodelovanjem dajali
                     totalitarnemu nasilju videz demokratičnosti. Zlasti po uvedbi t.i.
                     samoupravljanja so mnogi katoličani kar pozabili, da gre samo za prikrivanje
                     nasilja, in so se brez pomisleka vključili in sodelovali. </p>
                  <figure>
                     <graphic url="slike_z_59/z_59_09.png"/>
                     <head>
                        <name type="author"/></head>
                  </figure>
                  <p>Zadnje obdobje od slovenske osamosvojitve do danes je doba prehoda iz
                     totalitarnega sistema v samostojno in demokratično Slovenijo. Samostojnost smo
                     dosegli nenavadno hitro in učinkovito, ker smo spoznali znamenja časa in bili
                     izredno prisebni. Z demokracijo je drugače. Hitro smo sprejeli samo
                     demokratične družbene oblike, vsebinsko pa smo še daleč od cilja. Le redki so
                     se dejansko znebili komunistične miselnosti, večina se je samo preoblekla in se
                     vpisala v razne demokratične ali kvazidemokratične stranke. Nekdanja
                     totalitarna miselnost se nadaljuje v drugačnih oblikah in z demokratično masko.
                     Bistvene spremembe Slovenci še nismo dosegli. Spoznanje celotne resnice,
                     duhovno očiščenje, sprava in sprostitev nas še čakajo. </p>
                  <p>
                     <emph>Janko Maček</emph>: Moj pogled ne seže samo do aprila 1941, ampak tudi na
                     zadnja predvojna leta. Obdobje med obema vojnama, zlasti leta pred drugo
                     svetovno vojno, so odločilno vplivala na oblikovanje naših duhovnih, kulturnih
                     in političnih sil, s katerimi smo potem dočakali usodni vihar vojne in
                     revolucije. Pri tem mislim predvsem na naše podeželje, ki je nosilo velik del
                     tega bremena. Nikakor pa ne verjamem v razdor, o katerem tolikokrat slišimo, in
                     ki naj bi pripeljal kasneje do revolucije in njenih usodnih posledic. Prepričan
                     sem, da so bili Orli in kasneje Zveza fantovskih odsekov ter dekliških krožkov
                     zelo vplivni pri oblikovanju duhovne in kulturne rasti katoliške mladine.
                     Vplivali so tudi združevalno, saj pri delu v društvu ni bilo važno, koliko je
                     kdo imel, ali je bil bogat ali manj bogat, ampak kaj je bil sposoben in voljan
                     narediti. Razlike med tistimi z več zemlje in drugimi z malo ali nič zemlje so
                     se tako manjšale. Nastajale so vezi med mladimi, ki so se počasi širile tudi na
                     odrasle. Mladi so obiskovali razne tečaje, ne samo kmetijske, ampak tudi take o
                     katoliškem pogledu na socialno vprašanje in s tem širili svoje obzorje.
                     Spomnimo se, koliko je na tem področju v Begunjah pri Cerknici naredila
                     učiteljica Drobničeva. In prav po takih so revolucionarji najprej in najbolj
                     udarili. Koliko so jih pomorili že spomladi in poleti 1942, še preden se je
                     začel oborožen odpor proti takemu početju. Seveda niso pobijali samo mladih,
                     ampak tudi starejše, ki so jim bili na poti: župane, duhovnike, celo žene in
                     matere. Veliko vaških stražarjev in domobrancev je bilo iz vrst nekdanjih
                     članov Zveze fantovskih odsekov in drugih katoliških društev in večina od njih
                     je po maju 1945 izginila v Kočevskem Rogu, v opuščenih jaških Hrastniškega
                     hriba in po drugih moriščih širom Slovenije. Ta strašni krvni davek se nam bo
                     še dolgo poznal. Naša dolžnost je, da jim vrnemo dobro ime in ohranimo
                     zgodovinski spomin nanje in na njihov čas, kar je tudi eden glavnih ciljev Nove
                     Slovenske zaveze. </p>
                  <p>
                     <emph>Justin Stanovnik</emph>: Čas, o katerem bi danes radi nekaj povedali, je
                     čas, ki posebej zanima Novo Slovensko zavezo. To je bil edinstveni čas. Nikoli
                     prej Slovenci nismo šli skozi kaj takega. Do tedaj so Slovenci doživljali
                     stiske in težave. To so bile stiske, pred katerimi so na procesijah Sv.
                     Rešnjega telesa prosili nebo, naj jih reši: kuga, lakota in vojska. Ta čas je
                     bil vse to, pa še več. Bil je čas, ko smo Slovenci spoznali, kaj je to teror,
                     fizični in politični. Kaj takega še nismo doživeli. To je bil čas, ko so se
                     ljudje bali za svoja življenja. Poleg tega pa je bil to čas odločanja. Ljudje
                     so se morali odločati o bistvenih rečeh. Pred vsakega je bila postavljena
                     nujnost, da se odloči glede tega, kar je bilo v njem shranjeno kot tisočletna
                     kultura. Šlo je za to, ali bo v času, ki je vse stvari postavil na glavo,
                     ohranil normalnost. Ljudje so se v globini odločali, ali bodo to, v kar jih je
                     kultura izučila, ali ne bodo. To se mi zdi, da je za to dobo tako važno. </p>
                  <p>Druga stvar, ki presega naše védenje o svetu, pa je to, čemur rečemo genocid. V
                     slovenski zgodovini tega časa so bili trije genocidi; prvič genocid posameznih
                     katoliških elitnih ljudi od 1941 do 1942, potem množični genocid slovenskih
                     vaških stražarjev jeseni 1943, po padcu dolenjskih in notranjskih posadk, in
                     genocid junija 1945. Genocid presega ne samo našo skušnjo, ampak tudi zmožnosti
                     jezika, da bi ga izrazil. Nekaj tako nenavadnega in nekaj tako presežnega je
                     to, kar nas je tedaj zadelo. Kar je posebno zanimivo in posebno potrebno
                     povedati je to, da je v ta dejanja – v vsa tri, ne samo v zadnjega – bilo
                     vpletenih nekaj tisoč ljudi in vendar se nihče od teh, ki so genocid
                     organizirali, ki so ga praktično izvajali, ki so opravljali pripravljalna dela
                     in spremna opravila, ni odprl in spregovoril. To je nekaj nenavadnega. Če bi
                     naši instituti raziskovali resnične probleme, potem bi si zastavili vprašanje,
                     kako je mogoče biti prisoten pri takem dejanju in ga odnesti s sabo v grob.
                     Sprašujem se, kaj nosimo Slovenci na ta način naprej v zgodovino? To je ena
                     stvar. Druga stvar, ki se mi zdi zelo nenavadna in poudarka potrebna, pa je
                     naslednja: Revolucija, ki so jo izvedli boljševiki, je povzročila državo,
                     katere osnovna konstitucija je bilo nasilje. Prvič smo Slovenci doživeli
                     politični umor, prvič smo Slovenci, kot sem rekel, doživeli teror, prvič smo
                     Slovenci morali množično hoditi ovajat na policijo, prvič smo se Slovenci bali.
                     Za vse to so bili določeni nosilci. In vendar, ti ljudje še danes hodijo po
                     Ljubljani, kot da se ni nič zgodilo. Sprašujemo se, kako je to mogoče. Ne samo,
                     da hodijo po Ljubljani, da dobivajo oplemenitene pokojnine, ampak oznanjajo da
                     imajo do tega pravico in vsa kultura jih priznava za osvoboditelje. Da se to
                     dogaja, je mogoče samo pod enim pogojem: da je jezik degeneriral. Ker jezik
                     tega v normalnih razmerah ne bi dopuščal. Še ena stvar se mi zdi potrebna, da
                     jo omenim iz te dobe: neko dvojnost. Toliko nasilja je bilo, toliko izstopanj
                     iz območja človeškega, po drugi strani pa toliko čiste in požrtvovalne
                     ljubezni. Takrat, ko sem to doživljal, sem bil seveda še zelo mlad a se
                     spominjam dobro nekega pojava, ki ga ljudje danes ne poznajo. To je t.i. mreža.
                     Takrat ljudje niso nosili stvari v cekarjih ali torbah, ampak so imeli mreže.
                     Ljudje so prihajali z dežele z vlakom, z avtobusom, predvsem z vlakom in vsakdo
                     je nekaj nesel. Spomnim se, da skoraj ni bilo človeka, ki ne bi hodil z mrežo.
                     Tam so bile stvari, ki si se jih je izboril pri svojih sorodnikih na deželi in
                     jih komu nesel. Ljudje so skrbeli drug za drugega. Torej, ta dvojnost časa,
                     strašno nasilje in zlo, na drugi strani pa skrajna človeškost. </p>
                  <p>
                     <emph>Stane Štrbenk</emph>: Slovenci smo bili pred vojno in že prej idejno in
                     socialno razdeljeni, kar je v demokratičnem svetu naravno in normalno. Ena
                     stran so bili predvsem liberalci, ki so se prištevali k t.i. svobodomislecem in
                     so bili v glavnem nastrojeni proti Cerkvi, na drugi strani pa so bili zlasti
                     katoliški verniki, ki so ostali zvesti Cerkvi in veri. Vsekakor pa ta delitev
                     ni predstavljala kakega velikega prepada med ljudmi, saj so ti živeli kot
                     dovolj strpna skupnost in sodelovali med seboj. Tej nazorski različnosti ne bi
                     mogli reči narodna razdvojenost, ki je danes pogosta oznaka za opis takratnih
                     nazorskih razlik med Slovenci. </p>
                  <p>Res pa je, da med Slovenci v mnogih pogledih obstaja velika razdvojenost od
                     jeseni 1941, ko se je v Sloveniji začel projekt komunistične revolucije. Tu je
                     le treba povedati, da so nekje na robu liberalnega tabora kot razred zase
                     obstajali še komunisti, ki so igrali svojo igro. V tej igri je prišlo do izraza
                     načelo volje do moči po vzorcu, ki je bil že prej izdelan in preizkušen v
                     Sovjetski zvezi. Moskva jim je bila šola in zgled uspešne prakse, pomoč in
                     zatočišče. </p>
                  <p>Katoličani, zlasti mladina, zbrana v katoliških organizacijah, smo prebirali
                     knjige o komunizmu. Tako smo v letu 1941 kar dobro poznali boljševiški
                     komunizem. Vendar se mi danes zdi, da ga katoličani nismo dovolj resno jemali,
                     misleč, kakor je prišel, tako bo tudi odšel. Vsaj jaz sem takrat mislil, da v
                     Sloveniji ne more uspeti in priti na oblast. Komunisti pa so predvojno nazorsko
                     razdeljenost zavestno stopnjevali z neizzvanim fizičnim nasiljem in s
                     številnimi umori slovenskih katoličanov izsilili oborožen odpor. Po mojem
                     mnenje je ta nastal zgolj zaradi samoobrambe, v stiski »biti ali ne biti«, in
                     ne iz idejnih ali verskih razlogov. Besede »jaz se bom branil« utemeljujejo to
                     stališče. </p>
                  <p>Povojni poboji so bili nadaljevanje revolucije in vsekakor zločin in genocid.
                     Razlog, zakaj so bili tako surovo in nečloveško izvedeni, je silno sovraštvo do
                     nasprotne strani v državljanski vojni, zmagovalno brezumje, predvsem pa načrtno
                     odstranjevanje drugače mislečih v strahu, da partizani ne bi izgubili zločinsko
                     pridobljene oblasti. Zavedali so se, da bodo zmogli vzpostaviti in vzdrževati
                     tako zadrto oblast, kot so jo, le ob odsotnosti tolikih nasprotnih sil.
                     Zavestno so se odločili za že prej preračunano, hladnokrvno in bestialno
                     množično pobijanje vojnih ujetnikov in njihovih svojcev. S tem pa domobranska
                     vojska ni bila premagana, kot govorijo komunisti in njihovi borci, bila je le
                     zločinsko in genocidno umorjena. Tudi ubijalci v odnosu do domobrancev niso
                     zmagovalci, ampak so vojni zločinci. </p>
                  <p>Če pogledamo obdobje 1945–1990 (obdobje komunističnega totalitarizma), lahko
                     ugotovimo, da se tedaj niso vsi prav dobro zavedali, kaj se je z nami zgodilo.
                     V strahu pred represalijami komunističnih oblasti si večina ljudi ni upala niti
                     razmišljati o tem. Zakopali so se v delo in molčali ter skrbeli le za
                     preživetje, nekateri pa so iz koristoljubja tudi namerno kolaborirali s
                     komunistično oblastjo. Najbolj to zamerim slovenski povojni inteligenci, ki je
                     lahko dojela zločinskost totalitarne oblasti, pa je v velikem številu in brez
                     sramu z njo kolaborirala in ji dajala videz legitimnosti in demokratičnosti. </p>
                  <p>Med redkimi, ki so zavračali totalitarizem z besedo in dejanji, so bili
                     katoliški dijaki in študenti, ki so se združevali v ilegalnih organizacijah
                     Katoliška demokratska mladina in Zveza demokratske mladine. Spodbujali so mlade
                     k zavračanju komunističnega totalitarizma s študijem, z odvračanjem od udeležbe
                     v komunističnih organizacijah in delovnih brigadah, pa tudi s trosenjem letakov
                     in drugega propagandnega gradiva. Številni, zlasti vidnejši člani so morali v
                     zapor in na prisilno delo, kasneje pa so bili hudo ovirani pri šolanju,
                     izobraževanju in zaposlovanju. Tako vizija o rešitvi izpod komunističnega
                     totalitarizma niti v času najhujšega uveljavljanja revolucionarnih idej med
                     slovensko katoliško mladino le ni zamrla. </p>
                  <p>
                     <emph>Tine Velikonja</emph>: Morda bi se najprej ustavil, podobno kot se je
                     pred menoj Janko, pri času med obema vojnama. Danes pogosto slišimo, kako smo
                     Slovenci v večnem sporu, eni govorijo, da že od Trubarja dalje, drugi od
                     Mahniča, in v njem naj bi bil zametek državljanske vojne. V resnici se v času
                     stare Jugoslavije ni dogajalo nič takega, kar bi napovedovalo krvavi spopad.
                     Socialno stanje se je izboljševalo, nekaj tudi na račun oživljene nemške vojne
                     industrije, tudi kulturni boj med klerikalci in liberalci se je polegel. Seveda
                     smo bili razdeljeni, na eni strani Slovenec, na drugi Jutro, na eni Orli, na
                     drugi Sokoli, vendar ne tako, da bi se začeli med seboj pobijati. Besedi, ki
                     sta delitev označevali, sta bili »farški« in »protifarški«. Da bi poudarili,
                     kako huda je bila delitev, so komunisti izumili besedo »klerofašizem« in z njo
                     kazali na katoliško stran kot na povzročitelja delitve. Slovenski fantje naj bi
                     bili celo zametek paravojaških enot. Govorjenje o klerofašizmu v času med dvema
                     vojnama ni osnovano na dejstvih. Res pa je v času stare Jugoslavije katoliška
                     stran prevladovala, kar se je lepo pokazalo na volitvah leta 1938, vendar ne
                     povsod. Poglejmo samo, kdo je obvladoval industrijo, javne službe in
                     inštitucije. V slovenskih mestih in trgih so imeli glavno besedo liberalci.
                     Samo en podatek: na Univerzi v Ljubljani nisi dobil službe kot predavatelj, če
                     si veljal za deklariranega katoličana. Pa tale zanimivost: ko so začeli graditi
                     Vseučiliško knjižnico, se je javnost zgražala, ker so postavili temeljni kamen
                     in ga ne blagoslovili. Ko se je čez slabih deset let, leta 1944, zaletelo v
                     poslopje nemško lovsko letalo in zažgalo glavno čitalnico s knjigami vred, se
                     je razširil ljudski glas: »Božja kazen, ker hiša ni bila posvečena«. Spor, ki
                     so ga izzvali komunisti, je bil umeten, Slovenci nismo potrebovali državljanske
                     vojne, da bi z njo poravnavali stare račune. </p>
                  <p>Hočem samo povedati, da je bila katoliška stran daleč od absolutne oblasti.
                     Morda je bilo drugače na deželi, pa še tam sta gospodovala klerikalec župnik in
                     liberalec učitelj, vsak pa je vlekel na svojo stran. Kar zadeva tri obdobja, za
                     katera smo se dogovorili, da bomo o njih razpravljali, ni dvoma, da je bil upor
                     proti komunističnemu terorju v obliki vaških straž življenjska nuja, obenem pa
                     domobranstva ne moremo obravnavati ločeno od teh začetkov. Leta 1941 in 1942 ni
                     šlo samo za komunistični teror, šlo je tudi za slepe povračilne ukrepe
                     okupatorja in za tretjo stvar, za prisilno mobilizacijo v partizansko vojsko. V
                     Ljubljani se je dalo živeti, razmere na deželi pa so postajale nevzdržne.
                     Komunisti so belo gardo željno pričakovali. Napovedovali so jo v krvavih
                     pomladnih in poletnih mesecih leta 1942. Nihče ni dobro vedel, koga s tem
                     mislijo, nazadnje pa je postajalo vedno bolj jasno, da vsakogar, ki ne sodeluje
                     z njimi. Vrhunec pomeni roška ofenziva. V njej so Italijani pokazali pravo
                     barvo. Niso se toliko spravljali na nasprotnika, partizanska vojska jo je
                     odnesla brez večjih žrtev, pač pa na podeželsko civilno ljudstvo, ki s
                     komunisti ni imelo nič. Pišejo in govorijo, da je v roški ofenzivi sodelovala
                     tudi bela garda. Jasno, če ofenzivo raztegnemo na tri mesece. Če pa se omejimo
                     na zadnje tedne julija in avgusta leta 1942, vaške straže v njej niso igrale
                     nobene vloge; bile so šele v zametkih ali pa jih sploh še ni bilo. Ko je
                     italijanska vojska česala po ozemlju Ljubljanske pokrajine, je naletela samo na
                     manjše partizanske enote, ki niso nudile pravega odpora. Samo partizanski
                     streli iz zasede in umik. Italijani so v besu spravili na civilno prebivalstvo.
                     Pobijali so talce, požigali vasi, pobirali po poljih ljudi in jih vozili v
                     internacijo. Partizane je bilo treba ustaviti, dopovedati pa tudi okupatorju,
                     da ne more vseh prebivalcev metati v isti koš. Nastopil je ključni trenutek, ki
                     je seveda potegnil za seboj prav vse, kar se je dogajalo kasneje, tudi povojni
                     poboj domobrancev. Ljudje katoliškega tabora so se zatekli k italijanskemu
                     okupatorju po pomoč in zahtevali od njega orožje, da se bodo branili sami, ker
                     on tega ni zmogel. Niso se uprli toliko zaradi obrambe krščanskih vrednot in za
                     Boga, predvsem so se hoteli zavarovati tako pred partizani kot pred Italijani.
                     Njihov cilj je bil varovanje lastnega življenja in imetja, življenja in imetja
                     svojcev ter celotne soseske. Ne vem, kdo je izrekel stavek: »Komunizmu ni mar
                     za človeško trpljenje«. Tudi takrat ga revolucionarji niso videli in zato beli
                     gardi pripisovali samo ideološko poreklo. Njihova propaganda ji je obesila
                     geslo, ki so ga iznašli sami: »Za pet Kristusovih ran, umre naj partizan!« </p>
                  <p>Vaške straže so čista zadeva, domobranstvo pa postane problematično, takoj ko
                     ga začnemo obravnavati ločeno od njih. Pri tem mislim na domobransko prisego,
                     na pretirane akcije domobranskih udarnih bataljonov in na neusmiljeno
                     odstranjevanje političnih nasprotnikov v zadnjih mesecih leta 1943 in prvi
                     polovici leta 1944. Slovenski protikomunisti so se iz dogodkov, ki so sledili
                     kapitulaciji Italije 8. septembra 1943, nekaj naučili, če ne drugega to, da s
                     komunisti kompromis ni mogoč. Če se omejim na slovenske katoličane, ki
                     predstavljajo jedro protikomunističnega odpora, so se v času domobranstva
                     učinkovito oborožili, se uspešno bojevali in svoje nasprotnike vojaško
                     prekašali. O tem nam pričajo številke. Ko namreč seštejemo vse med vojno padle
                     in pomorjene vaške stražarje in domobrance, pridemo do številke 2500. Kar
                     visoka številka, a kaj, ko nam na drugi strani ponujajo 27.000 padlih
                     partizanov. Večina naj bi jih padla ravno v spopadih z »domačimi izdajalci«.
                     Italijani in Nemci niso imeli s partizani veliko pravih spopadov, obsežnejše so
                     bile samo roška ofenziva julija in avgusta leta 1942, nemška ofenziva septembra
                     in oktobra 1943 in nemška velikonočna ofenziva leta 1945 v Trnovskem gozdu.
                     Tisto, kar se je dogajalo pri nas, je bila predvsem državljanska vojna.
                     Partizanska vojska se je spravljala skoraj izključno na domačega nasprotnika.
                     Zato se mi zdi visoka številka padlih partizanov sumljiva. Skupina, ki
                     sestavlja seznam, nima toliko padlih partizanov zbranih po imenih, ampak jih je
                     seštevala kar počez na podlagi podatkov v kronikah partizanskih zgodovinarjev.
                     Saj vemo, kako: »Padlo je sto partizanov, dvajset od teh je znanih. Piši sto!
                     Domnevamo, da je bilo mrtvih na nasprotnikovi strani sto. Piši dvesto!«</p>
                  <p>Povojni poboji so bili opravljeni tako, da z njimi ljudska jeza ni bila
                     pogašena. Izvedli so jih po ustaljeni revolucionarni praksi. Naivna in smešna
                     je razlaga, da so Angleži vrnili domobrance zato, ker zanje niso imeli hrane.
                     Lepo prosim, a Tito in njegovi naj bi jo pa imeli! V resnici so jih vrnili iz
                     čiste navade; tako so se vedno obnašali v zgodovini, samo na ta način so lahko
                     uspešno delovali kot kolonialna sila in obvladovali svoj imperij. Desetkrat
                     manj jih je bilo, pa so kljub temu držali domače prebivalstvo v šahu. Danes je
                     komunistični strani žal, da je do pobojev prišlo. Lahko bi zabrusili Angležem,
                     ko so jim ponujali domobrance, da naj jih imajo kar sami. Vendar so bili željni
                     njihove krvi in celo v zameno zanje brez pomisleka zapustili Koroško. Celo
                     tisti partizani so odšli, ki so vso vojno operirali po hribih južno od Drave.
                     Poboji so bili izpeljani hladnokrvno in sistematično, brez čustev. Dokazujejo
                     izredno organizacijsko sposobnost nove oblasti, pomislimo samo, s kakšno muko
                     so domobrance pripeljali pred kočevska brezna. Vzrok, da so za večji del poti
                     izbrali vlak, je bilo pomanjkanje bencina.</p>
                  <p>Po vojni, v času totalitarnega režima, so se slovenski katoličani dobro držali.
                     Morda ne aktivistično v obliki disidentstva, ampak pasivno, če ne drugega, so
                     hodili k maši. S tem pa, ko so v nedeljo prikazali v cerkvi, so komunistom
                     povedali vse. Povedali so namreč, da se z njihovo ideologijo ne strinjajo. </p>
                  <p>Razočaranje pa je ravnanje slovenskih katoličanov po letu 1990, zlasti njihovih
                     političnih voditeljev. Pol stoletja prej je bilo pomorjenih 12.000 slovenskih
                     fantov in mož, 6000 najbolj izobraženih civilnih oseb je odšlo v begunstvo,
                     cvet slovenskega naroda, kar pomeni, da ni ostalo nič. Tisti, ki so kot
                     katoličani leta 1990 vstopali v politiko, so bili surogat, drugorazredni
                     voditelji. Peterle se ne bi imel kaj šopiriti, če bi bili prisotni ljudje
                     takšne sorte, kot so bili Ciril Žebot, Franc Casar, Milan Komar, Jaroslav
                     Kikelj ali Anton Tepež. Večkrat smo se pogovarjali, da je kriza pri katoličanih
                     kriza njihovih politikov. Slovenski krščanski demokrati niso dobili kot na
                     krožniku samo medvojnega protikomunističnega odpora, ampak tudi polstoletno
                     zvestobo krščanske srenje. Res je bila ta zaradi izgubljene državljanske vojne
                     na tleh, kljub temu pa je zmogla vsaj to, da se je zbirala po cerkvah. Ta
                     srenja je padla politikom, ki so se razglašali za krščanske, v roke kot zrela
                     hruška. Brez vsakega truda so dobili na prvih volitvah 10 odstotkov glasov, če
                     bi se bolj potrudili, bi jih dobili 15; iz volitev so izšli kot najmočnejša
                     stranka DEMOS-a. </p>
                  <p>Po prvem sklopu se je omizje prevesilo v drugega. Ta sklop je potekal tako, da
                     so posamezni člani omizja prispevali svoje razmisleke na vnaprej postavljena
                     vprašanja. Prvo vprašanje je bilo: </p>
                  <p>Slovenci smo doživeli boljševiško agresijo. Kako smo bili nanjo pripravljeni?
                     Ali smo v resnici vedeli, kaj pomeni? Kako bi označili obe sili, ki sta si v
                     tem spopadu stali nasproti?</p>
                  <p>
                     <emph>Anton Drobnič</emph>: Slovenci so leta 1941, ko jih je meseca aprila
                     doletela okupacija in nato po 22. juniju še komunistični napad, boljševizem
                     poznali od daleč, po poročilih o njegovih dejanjih in zločinih v Sovjetski
                     zvezi in v Španiji. Na boljševiški napad na Slovenijo pa niso bili
                     pripravljeni. Niso si predstavljali, da jih bo to strašno zlo zadelo doma, v
                     vsaki hiši in v vsaki družini. Še manj so bili pripravljeni, da jih bo to
                     doletelo v najbolj nesrečnem času, ko bodo brez domače oblasti in varstva,
                     prepuščeni volji sovražnega, prav tako kot boljševizem zlobnega okupatorja. Na
                     to niso bili pripravljeni niti niso mogli biti pripravljeni, saj tako
                     zahrbtnega, nečloveškega in zločinskega napada v času največje narodove stiske
                     res nihče ni mogel pričakovati. </p>
                  <p>Ko govorimo o pripravljenosti Slovencev na boljševiško agresijo, je treba
                     vedeti tudi to, da so ob pojavu boljševističnega napada možnosti in sredstva
                     nasprotnikov terorizma v primerjavi z napadalci bila zelo omejena. Omejena so
                     bila materialno, zlasti pa moralno in pravno. Protikomunistična stran je
                     spoštovala moralna pravila, zlasti pravilo »ne ubijaj, ne kradi, ne ropaj«,
                     spoštovala je človeško življenje in temeljna pravna načela, ki jih priznavajo
                     civilizirani narodi. Na drugi strani pa so boljševiški organizatorji in
                     voditelji partizanstva, ki so se šolali v Moskvi, bili popolnoma neomejeni
                     barbari. Delali so, kar so hoteli. Ne samo zato, ker ni bilo nikogar, ki bi jih
                     omejil, ki bi jim uspešno nasprotoval, ampak predvsem zato, ker je takšno bilo
                     njihovo počelo, njihova ideologija: moralno, pravično in resnično je samo to,
                     kar nam koristi, kar je dobro za partijo. Zato je spopad dveh tako različnih
                     sil nujno vodil do politične zmage moralno, politično in pravno neomejenih
                     komunističnih teroristov, čeprav protikomunistična stran vojaško ni bila nikoli
                     premagana.</p>
                  <p>Italijani, na katerih okupacijskem področju je bilo vodstvo in glavnina
                     partizanov, teh niso preganjali, ti pa niso napadali Italijanov. Njihove praske
                     večinoma niso bile niti simbolične, vojaško pa so bile povsem nepomembne.
                     Njihov edini omembe vreden boj, ki pa mu ne moremo reči bitka, je bilo slučajno
                     srečanje in spopad v Jelenovem žlebu. Zločinsko sožitje okupatorjev in
                     partizanov v napadu na slovenski narod nedvoumno kažejo rezultati: tako
                     okupatorji kot partizani so umorili mnogo več neoboroženih Slovencev, kot so
                     ubili oboroženih nasprotnikov v medsebojnih spopadih. Gre za očitno
                     kolaboracijo pri izvajanju genocida nad Slovenci. </p>
                  <p>Italijani so prve aretacije in preganjanje neoboroženih Slovencev opravili že
                     pozimi 1941/42. Spomladi 1942, ko so se tedaj še maloštevilni partizani vrnili
                     iz prezimovališč, so se Italijani premaknili v nekatere večje kraje, podeželje
                     pa prepustili partizanom, ki so tako prišli do »osvobojenega« ozemlja.
                     Pobijanje idejnih in političnih nasprotnikov so stopnjevali do grozljivih
                     razsežnosti, revolucionarni teror je postal neznosen. Na pobijanje civilnega
                     prebivalstva je okupator odgovoril z »roško ofenzivo« konec julija in avgusta
                     1942, v kateri je še sam požigal slovenske vasi, množično streljal neoborožene
                     Slovence ali jih odganjal v internacijo. Boja s partizani ni iskal in ti ne
                     boja z njim. V silni stiski med komunističnim in fašističnim terorjem so
                     Slovenci zahtevali orožje za samoobrambo in ga nekaj malega tudi dobili.
                     Ustanovili so vaške straže, ki so jih Italijani hudo omejevali, na drugi strani
                     pa z orožjem in drugim vojaškim blagom podpirali partizane, dokler jim
                     septembra 1943 niso izročili še težkega orožja. Krog komunistično-fašističnega
                     sožitja je bil sklenjen, ko so Italijani sodelovali pri napadih na Grčarice,
                     Turjak in posadke vaških straž na Notranjskem, partizani pa pustili oditi vse
                     okupatorje s fašisti, generali in drugimi zločinci vred, medtem ko so slovenske
                     nasprotnike pomorili. </p>
                  <p>
                     <emph>Janko Maček</emph>: Na vprašanje glede boljševiške agresije bi odgovoril,
                     da nismo bili pripravljeni, čeprav smo imeli Ehrlichove Stražarje, Katoliško
                     akcijo in cel kup društev. To seveda velja za katoličane. Drugi iz vrst
                     slovenskega demokratičnega tabora so bili pripravljeni še manj, zato so mnogi
                     pristopili na stran agresije. O boljševizmu in komunizmu smo imeli dovolj
                     teoretičnega znanja, njegovo bistvo pa smo premalo poznali, celo ob koncu vojne
                     leta 1945. Kakšni sili sta si stali nasproti v tem boju? Na eni strani je bilo
                     omejeno število revolucionarjev, pod vodstvom v Moskvi izučenih teoretikov in v
                     španski državljanski vojni izvežbanih in preizkušenih borcev, ki so bili
                     pripravljeni ubogati partijo na vsak ukaz in slediti njenim ukrepom za
                     spremembo družbenega reda. Delovanja v ilegali so bili že navajeni, zato so se
                     v okupaciji dobro znašli. V mnogih je že zraslo ali bilo vsajeno sovraštvo do
                     nasprotnikov in brezobzirnost pri uporabi sredstev. Druga stran, demokratična –
                     protirevolucionarna stran je bila sestavljena iz raznih strank, ki se med seboj
                     že od prej niso preveč razumele. Katoličani so bili njen najmočnejši del.
                     Vendar so bili tudi razdeljeni: krščanski socialisti so takoj šli v OF,
                     Stražarji in Katoliška akcija se v marsičem niso razumeli, v boj oziroma v
                     samoobrambo so bili vsi skupaj porinjeni, za delo v ilegali niso imeli
                     izkušenj, v nasprotju s komunisti so bili pri delu omejeni z moralnimi in
                     verskimi zadržki in, kar je gotovo zelo važno, manjkalo jim je pravega vodstva. </p>
                  <p>
                     <emph>Justin Stanovnik</emph>: Boljševiška partija je bila v razvoju evropske
                     civilizacije nekaj novega. Bila je nekaj absolutno novega. Kaj je tvorilo njeno
                     dušo? Najprej je bila to skrajna organiziranost. Vsakdo je natanko vedel, kaj
                     mora narediti, pa tudi, kaj bo sledilo, če česa ne bo naredil. Torej, skrajna
                     organiziranost. Na drugi strani pa vodstvo. Vodstvo partije je na političnem
                     področju ponovilo strukturo mafije. Vodja je bil obenem gospodar partije in je
                     lahko svojevoljno ukrepal, kar se mu je za obrambo projekta, pa tudi svojega
                     vodilnega položaja zdelo potrebno, ne glede na to, kakšni bodo odzivi članov.
                     Torej, ponovitev mafijskega principa vodenja. Druga stvar, značilna za
                     boljševiško partijo, pa je to, na kar je Leszek Kolakowski mislil, ko je rekel:
                     »Laž je nesmrtna duša komunizma«. Ko ta stavek ponovimo, mu sami ne verjamemo
                     povsem. Kot ljudje si ne moremo predstavljati, da obstajajo človeška bitja, ki
                     namenoma, zavestno in vedno, če je to potrebno, spreobračajo dejstva tako, da
                     iz resnice nastaja laž in iz laži resnica. Manipulacija je duša boljševiške
                     partije. Vsi njeni posegi v katerem koli narodu so bili vodeni po tem, ne
                     principu, ampak instinktu. Dejstvo, da je boljševiška partija izvedla svoje
                     cilje v času, ko je bil narodov obstoj ogrožen, dokazuje vse, kar smo o njej
                     povedali. V resnici je partija združevala predkulturnega in instinktivnega
                     človeka z moderno. To je dela različno od nacistične in fašistične stranke, ki
                     sta izražali predkulturnega instinktivnega človeka, nista pa bili obdarjeni s
                     subjektom moderne. Komunistična partija pa je poosebljala subjekt moderne. </p>
                  <p>Spopad med katoličani in partijo, to smo tudi že danes slišali, je bil spopad
                     dveh neenakih sil. Na eni strani so bile sile, ki jih je vezala civilizacija s
                     svojimi tradicionalnimi normami, na drugi strani pa samostojen, na nič vezan
                     subjekt moderne. </p>
                  <p>
                     <emph>Stane Štrbenk</emph>: Slovenci smo doživeli boljševiško revolucijo.
                     Komunisti so jo pripravljali in se zanjo usposabljali in le čakali ugodno
                     priliko za sprožitev državljanske vojne. Katoličani smo komunizem sicer
                     poznali, pa se nismo pripravljali na konfrontacijo z njim razen v katoliških
                     organizacijah zbrane mladine. Ta je bila pripravljena idejno in organizacijsko,
                     nikakor pa ne za vojaški spopad z revolucionarji. Tudi večina katoličanov ni
                     bila pripravljena za vojaško konfrontacijo. To potrjujejo tudi vaške straže, ki
                     niso bile ustanovljene na ideološki ali programski podlagi, pač pa zgolj zaradi
                     samoobrambe. Tudi slovensko domobranstvo ni bilo ustanovljeno za ideološko
                     konfrontacijo, ni imelo političnega programa, pač pa vsaj ob ustanovitvi samo
                     za samoobrambne namene. Slovenski komunisti so z medvojnimi poboji izsilili
                     oborožen odpor in s tem izzvali državljansko vojno. Med slovenskimi domobranci
                     ni bilo kakšne večje ideološke nabitosti, med domobrance so večinoma šli zaradi
                     obrambe pred partizani. Nedvomno pa so bili v domobranstvu tudi taki, ki so
                     bili idejno osveščeni in so postali njegova gonilna sila. Tako sta si med vojno
                     stali nasproti dve organizirani sili, od katerih je ena preračunano izzvala
                     drugo v obrambo in s tem v naprej programirano bratomorno vojno. Dvom, ali je
                     bil sprejem izziva in organiziranje slovenskega protikomunističnega odpora
                     utemeljeno ali pametno, je odveč. Kot katoličani, ki imamo pravico upreti se
                     nasilju z vsemi zakonitimi sredstvi, menimo, da je bil odpor utemeljen in
                     legitimen. </p>
                  <p>
                     <emph>Tine Velikonja</emph>: Morda se ne bi toliko zadrževal pri vprašanju,
                     koliko smo bili pripravljeni na revolucijo. Tega, kar se je zgodilo, se ni dalo
                     predvideti, da bo prišlo namreč v času okupacije do takega brezobzirnega
                     nastopa komunistov. Dalo pa se je računati z okupacijo. Že leta 1933 ob prihodu
                     Hitlerja na oblast, še bolj pa po aneksiji Avstrije leta 1936, ko je
                     Jugoslavija na lepem mejila na Nemčijo, je postalo očitno, da je država
                     ogrožena in da jo bodo Nemci skušali zlepa ali zgrda pridobiti zase. Kar se je
                     vedelo že pet let prej, oziroma se je dalo predvideti, je bila torej nemška
                     okupacija. Komunisti so pravočasno spoznali, da se bliža njihov trenutek. No,
                     saj so se pripravljali in vadili že od leta 1920, namreč za delovanje v
                     ilegali. Čeprav jih ni bilo veliko, so imeli spleteno gosto mrežo. Vsaj leta
                     1938 po nemški zasedbi Češkoslovaške bi protikomunistična stran morala vedeti,
                     da je nova svetovna vojna neizogibna, v njej pa je Jugoslavija ne bo tako
                     gladko odnesla. Morala bi imeti pripravljen scenarij za izredne razmere, pa naj
                     gre za okupacijo ali za pristop države k trojnemu paktu, nazadnje tudi za
                     komunistično revolucijo. Delati bi morali nekaj takega, kar so komunisti.
                     Poglejte, ti so imeli svoje bunkerje zgrajene že pred letom 1941, prav tako so
                     imeli postavljene tajne radijske postaje in tiskarne. Ob kapitulaciji
                     Jugoslavije so vneto zbirali orožje in strelivo. Demokratična stran tega ni
                     imela, zato je ostala ustanovitev njenih legij samo na papirju. Ni je bilo
                     videti in ne slišati. Komunisti pa so napolnili prostor že takrat, ko se v
                     resnici na njihovi strani še ni dogajalo nič.</p>
                  <p>Pravijo, da na naši strani ni bilo prave sloge in kažejo s prstom na nesoglasja
                     med Tomčevimi mladci in Stražarji. Eni kot drugi so tekmovali za naklonjenost
                     katoliškega vodstva, zlasti škofa Rožmana. Pri tem so bili mladci bolj uspešni.
                     Ob komunistični agresiji pa se je pokazalo, da so Stražarji veliko bolje
                     pripravljeni in da so se zato tudi bolj zrelo obnašali. Tomec je mladcem
                     prepovedal, da bi šli v vaške straže. Kaj je bil razlog, natanko ne vem. Ko je
                     spomladi leta 1942 nenadoma umrl, so njegovi mladci ostali brez voditelja, med
                     seboj pa niso imeli nikogar, ki bi ga uspešno nadomestil. Ni bilo prave
                     discipline, ljudje, ki so dijaško Katoliško akcijo vodili, niso bili
                     reprezentativni. Pri komunistih ne moremo spregledati njihove izjemne
                     pripravljenosti na okupacijo in se na drugi strani dovolj načuditi slepoti na
                     nasprotni. Komunisti so prav vse izkoristili z namenom priti na oblast.
                     Posluževali so se treh reči, do katerih niso nikdar imeli zadržkov: laži,
                     tatvine in umora. In zdaj se mi sprašujemo: če se ti odločiš za spopad, kje se
                     boš ustavil, kako daleč boš šel, ali boš uporabljal ista sredstva za dosego
                     ciljev kot nasprotnik. Ko zdaj razmišljamo, tako se Stane vprašuje, ali je bil
                     ta upor upravičen, zdaj ni težko biti pameten. Ko sem dal v 1. knjigi farnih
                     spominskih plošč poglavju naslov »Boljše bi bilo, če bi se pustili pobijati«,
                     ste vsi padli po meni. Pa še to, daje se prevelik poudarek Cerkvi. Cerkev je
                     bila prva napadena in bila tista, ki je na svoj način dajala legitimnost
                     protikomunističnemu uporu, res je tudi, da so bili marsikje kleriki – ne toliko
                     župniki kot njihovi kaplani – zelo angažirani, pogosto preveč, skratka, premalo
                     so mislili na to, kam to pelje. Ko se namreč začne, ni več poti nazaj. Recimo,
                     domobranstvo je bilo dedič vaških straž. Izkušnje ob kapitulaciji Italije ob
                     komunističnem pobijanju zajetih vaških stražarjev so bile take, da ni poti
                     nazaj in da bo odslej šlo zob za zob. Ljudje, ki so bili v vaških stražah v
                     razmerah, v katerih so prevladali Nemci, ki so zasedli tudi Ljubljansko
                     pokrajino, ti ljudje niso imeli na razpolago drugega, kot da nadaljujejo tisto,
                     s čimer so začeli. Druge rešitve ne vidim. </p>
                  <p>V kakšen položaj so bili katoličani potisnjeni? Zakaj slovenski demokrati in
                     katoličani niso organizirali širše rezistence? Zakaj katoličani niso izvedli
                     bojne diferenciacije med vaškimi stražarji?</p>
                  <p>
                     <emph>Anton Drobnič</emph>: Po okupaciji Slovenije so se slovenski katoličani
                     morali odločiti, ali naj začnejo vojaški upor proti okupatorju, ali pa se v
                     sodelovanju z jugoslovansko begunsko vlado pripravijo na kasnejši upor ob
                     ugodnem času. Pri oceni možnosti širše demokratične rezistence je treba
                     upoštevati predvsem to, da je bila že tako majhna Slovenija razdeljena kar na
                     tri okupatorje. Že samo to dejstvo je onemogočalo organizacijo enotnega in
                     učinkovitega upora. Druga stvar, ki jo je treba upoštevati, je tedanja vojaška
                     moč okupatorjev. Ta je bila v primerjavi s slovensko tako mogočna, da bi
                     okupatorji lahko mimogrede uničili ne samo vsako slovensko resistenco, ampak z
                     represalijami tudi vse slovensko civilno prebivalstvo, ne da bi bila njihova
                     vojaška moč kaj prizadeta. Spraviti narod v nevarnost takojšnega uničenja bi
                     bil zločin. Zato je prav, da se katoličani niso odločili za takojšno oboroženo
                     rezistenco. Ne bi bila niti mogoča niti uspešna. Pravilno so se odločili za
                     drugo možnost in so že meseca maja 1941, ko še ni bilo niti t.im. Osvobodilne
                     fronte niti partizanov, komunisti pa so bili še Hitlerjevi zavezniki,
                     ustanovili tajno Slovensko legijo. Ta je imela svoje enote in celice po vsej
                     Sloveniji in bila daleč najmočnejša formacija v malo kasneje ustanovljeni
                     Slovenski zavezi. </p>
                  <p>Očitek komunističnih borcev, da je bilo v gozdovih dovolj prostora za vse, je
                     grda demagogija. Prostor v gozdu je primeren za skrivanje. Ni pa jamstvo za
                     uspešnost upora proti okupatorju. To so dokazali sami partizani. Čeprav so bili
                     v gozdovih kar štiri leta in so povzročili tisoče žrtev in ogromno škodo,
                     okupacije Slovenije niso skrajšali niti za en dan. Nasprotno, zaradi njih je
                     vojna v Sloveniji trajala en teden dalj kot v ostali Evropi in padlo je še
                     nekaj sto Slovencev več. Prostor v gozdu tudi ne zagotavlja preživetja množice
                     ilegalcev. Že maloštevilni partizani so povsem izčrpali možnosti slovenskega
                     podeželja v razmerah vojne in sovražne okupacije. </p>
                  <p>Partizansko govorjenje, da je v gozdu bilo dovolj prostora za vse, pa je lažno
                     in povsem demagoško zlasti zaradi njihovih lastnih odlokov, sprejetih 16.
                     septembra 1941. Tedaj so za narodnega izdajalca, ki bo kaznovan s smrtjo,
                     razglasili vsakogar, ki bi se proti okupatorju boril samostojno, izven njihove
                     oblasti in nadzora. Ta grožnja je bila podprta s krvavim dejstvom, z 2. avgusta
                     1941 ustanovljeno Varnostno obveščevalnoi službo – VOS, ki jo je ustanovila
                     komunistična partija sama in je bila sestavljena izključno iz njenih članov.
                     Njena naloga je bila določanje in ubijanje »narodnih izdajalcev«, kar je
                     množično delala. V takšnih razmerah bi bilo sožitje demokratične rezistence v
                     gozdovih poleg zločinske komunistične gverile nemogoče. Partizani bi
                     demokratično rezistenco izven njihove oblasti šteli za narodno izdajo in jo
                     pobijali. Okupatorji bi medsebojno pobijanje z veseljem opazovali in še bolj
                     temeljito izvajali vojaške represalije in pobijali civilno prebivalstvo, ki bi
                     imelo svoje sorodnike in zveze v obeh rezistencah in bi moralo tudi obe
                     preskrbovati in preživljati, ne bi pa imelo nobenega varstva. </p>
                  <p>Takšna usoda drugih odporniških skupin v gozdovih poleg komunističnih
                     partizanov ni samo domneva ali teoretično sklepanje, ampak je kruto dejstvo. V
                     slovenskih gozdovih so poleg partizanov dejansko bili tudi uporniki
                     organizacije TIGR in vojaki nacionalne ilegale ali slovenski četniki. Prve in
                     druge so partizani preganjali in pobijali prav tako strašno in temeljito kot
                     vse druge Slovence, ki se jim niso hoteli pokoriti, vsekakor pa mnogo bolj
                     vneto, vztrajno in sovražno kot tuje okupatorje. </p>
                  <p>Ugovor, da so partizanski uporniki v gozdu vzdržali štiri leta, vendar jih
                     okupatorji niso mogli uničiti, je dvakrat neresničen. Predvsem partizani niso
                     bili uporniki proti okupatorjem, ampak predvsem uporniki proti obstoječi
                     družbeni in politični ureditvi, uporniki proti svoji lastni državi in njeni
                     vladi, revolucionarni teroristi proti lastnemu narodu. Upor proti okupatorju je
                     bil zanje samo sredstvo, samo maska za revolucijo in torej postranska stvar.
                     Drugič, ne da okupatorji niso mogli uničiti partizanov, predvsem jih niso
                     hoteli uničiti. Nasprotovali so jim samo toliko, da partizani ne bi mogli resno
                     ogroziti njihovih interesov. Če bi hoteli, bi jih s svojo veliko vojaško silo
                     in s svojimi brutalnimi metodami lahko hitro onemogočili. Vendar zakaj bi jih,
                     če jim niso delali nobene škode, uresničevali pa so njihov cilj: uničiti
                     Slovence. Še posebej to velja za Italijane, ki so partizane odkrito podpirali
                     in jim na koncu izročili tudi težko orožje in svoje zaloge. V zahvalo so jim
                     partizani pomagali, da so septembra 1943 varno odšli domov skupaj z vsemi
                     fašisti, generali in vojnimi zločinci. </p>
                  <p>Pri vaških stražah pa je treba upoštevati, da so bile od okupatorja izsiljene.
                     Okupator ni ustanovil vaških straž, ampak jih je na zahtevo prebivalcev
                     dovolil. Dovolil pa jih je samo toliko, da je lahko rekel, da je dopustil
                     domače varstvo pred zločinskimi umori, da je zavaroval slovensko prebivalstvo
                     in njegovo premoženje. V resnici pa je vaškim stražarjem dal le malenkost
                     najslabšega orožja: v začetku le po eno staro puško z dvajsetimi naboji v eno
                     vas. Tudi kasneje s starimi francoskimi puškami ni bilo dosti bolje. To je bila
                     vsa legalna oborožitev. Pri tem je okupator strogo pazil, da se posamezne vaške
                     straže ne bi povezale med seboj, kaj šele, da bi dovolil formiranje večjih in
                     učinkovitih enot. Povezave so bile samo tajne v okviru Slovenske legije. </p>
                  <p>Zaradi slabe oborožitve, majhnih in nepovezanih enot in ostrega nadzora
                     okupatorja so vaške straže res bile samo straže, samo enote za opazovanje in
                     opozarjanje. Celo za golo obrambno delovanje so bile navadno preslabotne, kaj
                     šele da bi mogle delovati napadalno. Zato v večini postojank praktično ni bilo
                     mogoče organizirati bojne diferenciacije med vaškimi stražarji. Takšna
                     diferenciacija je možna predvsem v večjem napadalnem delovanju z vojaško
                     izurjenimi poveljniki, česar pri vaških stražah ni bilo.</p>
                  <p>Drugo vprašanje pa seveda je, ali ne bi moralo ilegalno vodstvo Slovenske
                     legije več in bolje poskrbeti za tajno organiziranje in urjenje udarnih skupin.
                     Težave pa so bile zelo velike tudi zato, ker je okupator vaške straže le
                     navidezno štel za svoje, v resnici je štel vaške straže za sovražne, za svoje
                     pa je dejansko štel partizane, kot se je dokončno izkazalo septembra 1943, ko
                     je prestopil na njihovo stran. </p>
                  <p>
                     <emph>Janko Maček</emph>: Najprej o položaju katoličanov. Medtem, ko so čakali
                     primernega trenutka za rezistenco, so jih prehiteli komunisti, ki so pod masko
                     boja proti okupatorju začeli revolucijo. Demokratična stran je potem le dobila
                     svojo Slovensko zavezo, kjer so glavno breme nosili katoličani. Za protiutež
                     komunistom so tedaj hoteli postaviti svojo rezistenco – nacionalno ilegalo. Kaj
                     hitro se je izkazalo, da je ta vlak že odpeljal, da dve rezistenci nista možni.
                     Tako se je nacionalna ilegala kmalu spremenila v t.i. legijo smrti oz. vaške
                     straže, ki so jih dovolili tudi Italijani. Seveda je na ta način nastalo le
                     nekaj vaških straž na Dolenjskem, večina jih je pa nastala neposredno – kot
                     samoobramba pred komunističnimi poboji in ropi z vednostjo in pomočjo
                     Italijanov. Začelo se je govoriti in pisati o protikomunističnemu odporu.
                     Rezistenca je bila vsaj na videz pozabljena. Vendar je treba vedeti, da je bila
                     v ozadju vaških straž Slovenska legija in da so bile povezane tudi z
                     Jugoslovansko vojsko v domovini. Zakaj tisti čas, od aprila 1941 do poletja
                     1942, ni bilo nobene konkretne oblike demokratične rezistence? Medtem, ko je
                     osvobodilna fronta na tem področju veliko naredila in odločilno prehitela
                     demokratično stran. Upoštevali so pač načelo, da je treba varovati življenje in
                     premoženje, kar je bilo seveda upravičeno, in čakati na primeren trenutek. Bile
                     pa so v tistem času organizirane legije, Slovenska legija, Sokolska in Narodna
                     legija, v strogi tajnosti, da ne bi izzivale okupatorja ampak se pripravile za
                     kasnejši nastop. Poleg tega so v Ljubljani mislili, da ne smejo nič narediti
                     brez begunske vlade, ki pa se je šele jeseni 1941 oglasila iz Londona. Kot sem
                     že rekel, je medtem OF oz. partija že veliko naredila in septembra 1941 tudi že
                     postavila svoj Slovenski narodnoosvobodilni odbor, ki je izdal Odlok o zaščiti
                     slovenskega naroda. Natlačen pa je medtem sicer dobronamerno, vendar gotovo
                     premalo premišljeno, umazal sebe in druge s sodelovanjem v Sosvetu. Sicer je pa
                     tudi res, tudi to je treba vedeti, da so ob koncu leta 1941 in v začetku 1942
                     tudi iz Londona še svarili pred prehitrim začetkom rezistence. – K tej točki bi
                     dodal še vprašanje, zakaj slovenska demokratična stran ni takoj v začetku
                     okupacije postavila nekakšnega ilegalnega narodnega predstavništva, kot je baje
                     predlagal dr. Ehrlich takoj po povratku iz Bosne oz. iz Boke Kotorske? Ko se je
                     Natlačen izgovarjal, da bi se bilo treba o tem dogovoriti z vlado v Londonu, je
                     profesor pripomnil, da zveze z njo ni, pa tudi ko bo, je vprašanje, koliko nas
                     bodo razumeli. Bojno diferenciacijo v vaških stražah pa sem jaz razumel malo
                     drugače in bi rekel takole: med člani vaških straž so bili ljudje različnega
                     prepričanja, nekateri so v tem videli najlažji način za preživetje, nastale so
                     zaradi samoobrambe, ponekod se je celo poveljstvo izogibalo spopadom s
                     partizani in seveda pri tem pozabljalo, da oni striktno zasledujejo cilj
                     uničiti nasprotnike in popolnoma prevzeti oblast, to se pravi uvesti nov
                     družbeni red. </p>
                  <figure>
                     <graphic url="slike_z_59/z_59_10.png"/>
                     <head>
                        <name type="author"/></head>
                  </figure>
                  <p>
                     <emph>Justin Stanovnik</emph>: Katoličani so bili potisnjeni v težak položaj.
                     Predvsem zaradi tega, ker so mislili, da morajo zaščititi slovenski narod.
                     Komunisti so z dvema manevroma prehiteli katoličane. Na eni strani so
                     organizirali enobe in s tem zasedli aspiracije prebivalstva, po drugi strani pa
                     so gverilsko vojno spremenili v predstave frontne vojne. Znani so primeri iz
                     škofjeloškega hribovja in drugod, ki so bili izpeljani, ne glede na žrtve
                     prebivalstva. Na ta način so napravili močan vtis na zaveznike čez nekaj časa
                     in s pomočjo mednarodnih komunističnih zvez. V takem položaju katoličani z
                     nasprotniki niso mogli tekmovati. Edina rešitev zanje bi bila ta, da bi
                     Slovenci bili tako politično zreli, da bi odklonili sodelovanje z boljševiškim
                     projektom. Če bi se celotna slovenska kultura tega zavedela in napravila to
                     gesto, bi to bila edina rešitev, da bi se Slovenci morda rešili polstoletnega
                     komunističnega totalitarizma. Glede rezistence naj ponovim to, da je tudi
                     demokratska in katoliška stran organizirala rezistenco, seveda v okvirih, ki
                     jih je postavljal zahodnoevropski rezon, ne pa v okvirih, ki so jih uveljavili
                     boljševiki. Ko so boljševiki napadli katoličane, so prekinili njene rezistenčne
                     načrte. Ti so morali namreč, v položaju, kakršen je nastal, reševati ljudi.
                     Poleg tega pa je tudi to res, da dveh gveril boljševiki ne bi dopuščali.
                     Njihova nepopustljivost tega ne bi dovoljevala. Znana je izjava, ki mi jo je
                     sporočil neki prebivalec Teharij iz leta 1945, ko mu je nek partizanski
                     politkomisar priznal, da so domobranci s tem, da so reševali položaj, ne pa
                     organizirali svoje rezistence, rešili slovenski narod. </p>
                  <p>Glede bojne diferenciacije v vaških stražah bi vseeno, čeprav razumem ocene
                     svojih predhodnikov, njeno odsotnost imel za nezadostnost. Dr. Komotar, ki je
                     bil komandant postojanke vaške straže na Drenovem Griču, mi je pripovedoval, da
                     sta junija ali julija 1943 z advokatom Stanetom Zupanom, ki je bil komandant
                     vaške straže na Vrhniki, šla k dr. Šmajdu v Ljubljano in ga opozorila na to, da
                     se bližajo usodni dnevi in da se s takimi vaškimi stražami, kakor empirično so,
                     ne bodo mogli soočiti z izzivom, ki bo takrat nastal. Šmajd se je baje s
                     predlogom, da je treba nekaj napraviti, seveda strinjal – kakor pravi dr.
                     Komotar z velikim obžalovanjem, pa se ni nič zgodilo. Dr. Zupan je predlagal,
                     da bi po tri, štiri, pet ali šest sosednjih vaških straž organizirali pod
                     enotnim ilegalnim poveljstvom, seveda z izborom najelitnejših vojakov. To se ni
                     zgodilo. Res je, da so bili ljudje na strani organiziranega protikomunističnega
                     odpora po duši legalisti; upoštevali so npr. jugoslovanske aktivne častnike.
                     Bila je revolucija, bila je državljanska vojna, a niso tega tako razumeli, da
                     bi izrabili voditeljske talente med preprostimi ljudmi, ki so prav gotovo tudi
                     bili. Kljub temu, da imamo vse razumevanje za zadrege in za težavnost položaja,
                     v katerega so bili porinjeni demokrati, moramo le priznati, da niso razumeli
                     urgentnosti časa. Niso se zavedali, kako intenzivno teče čas. </p>
                  <p>
                     <emph>Stane Štrbenk</emph>: Slovenski katoličani so bili po vojaški okupaciji
                     potisnjeni v kritično situacijo. Ali kolaborirati v mejah dovoljenega z
                     okupatorji, ali kolaborirati s partizani, ali organizirati široko
                     rezistenco?</p>
                  <p>Glede organiziranja širše rezistence med okupacijo Slovenije menim, da je prav,
                     da ni bila udejanjena oz. organizirana. Bila bi neučinkovita in nesmiselna,
                     nesporno porazna za slovenski narod. Množična rezistenca pod tremi okupatorji
                     bi pomenila uničenje ne samo rezistence, ampak tudi ostalega civilnega
                     prebivalstva v veliko večji meri, kot odločitev za odpor proti partizanskemu
                     nasilju. Nemogoča je bila tudi bojna diferenciacija med vaškimi stražarji, med
                     drugim tudi zaradi pomanjkanja sposobnih poveljnikov in zelo slabe
                     oborožitve.</p>
                  <p>Dvomim, da bi bila v tistih razmerah mogoča bistveno drugačna rešitev.
                     Sodelovanje s partizani ni bilo mogoče, saj so ti zahtevali popolno podreditev
                     komunistom. Pobijali in ustrahovali so nas bolj kot okupatorji in nas v odpor
                     prisilili zaradi obrambe lastnih življenj. </p>
                  <p>
                     <emph>Tine Velikonja</emph>: Na vprašanje, zakaj nismo katoličani organizirali
                     množičnega upora proti okupatorju, bi rekel, glede na to, kar danes vemo, da se
                     tega ne dela, ne dela namreč v razmerah, ko je okupator na vrhuncu svoje moči
                     in je sposoben tak upor že v kali zatreti. Postregel bi s šalo, ki nosi v sebi
                     globoko resnico. Na vprašanje, zakaj na Čehoslovaškem ni bilo organiziranega
                     odpora proti okupatorju, sledi odgovor: »Ker je bil ta izrecno prepovedan.« V
                     nasprotnika se ne zaletiš kot bik v rdečo fano, ampak v začetni fazi pleteš
                     mrežo, zbiraš orožje, spodbujaš ljudi k zvestobi, šele proti koncu sledi
                     vojaški poseg. Pariz je bil osvobojen s pomočjo rezistence, Zagreb in Ljubljana
                     pa ne. Tako, kot so se upora lotili komunisti, se ne dela. Kardelj je dejal:
                     »Komu je mar, če gorijo cele vasi!« Da ti svoje ljudi v že tako težkih
                     okupacijskih razmerah izpostavljaš okupatorjevim represalijam, je zločinsko.
                     Zgled, kako se je treba obnašati, je ravnanje primorskih Slovencev v času
                     italijanske fašistične nadvlade, torej ne okupacije, ampak v času obvladovanja
                     slovenskega ozemlja med dvema vojnama. In pokazalo se je kaj? Slovenski
                     katoliški odpor v obliki zelo intenzivnega delovanja duhovnikov, ki so
                     vzdrževali slovensko občutje; samo v cerkvi se je dalo govoriti in peti
                     slovensko. Šlo je za upor, ki je bil zelo učinkovit, čeprav v njem niso pokale
                     puške. Če ste zadnjič poslušali mojega brata Jožeta Velikonjo, je povedal:
                     »Duhovnikom je uspelo ohranjati slovenstvo brez žrtev. Seveda se pri tem
                     vprašujemo, kako dolgo bi to trajalo, ampak dvajset let jim je uspevalo.
                     Liberalna stran take mreže ni imela. Zato se je lotila terorističnih akcij, ki
                     niso imele pravega odmeva, za katere nihče ni vedel, torej akcij, ki jih je
                     opravljal TIGR.« TIGR je postal popularen šele zdaj. Bil je čisti upor,
                     katerega prednost pred partizanstvom je bila seveda, da vanj ni potegnil
                     prebivalstva. Janša postavlja TIGR v prvi plan z namenom, da zmanjša vlogo
                     partizanov, in ima pri tem prav, pri tem pa pozablja na ravnanje slovenskih
                     duhovnikov, ki se je izkazalo za veliko bolj učinkovito. Še enkrat torej: »Upor
                     zaradi upora bi moral biti izrecno prepovedan!«</p>
                  <p>Partizanski vojaški upor proti okupatorju je bil samo navidezen, praktično ga
                     sploh ni bilo. Kar so počeli partizani, se prav te dni (op. oktober 2005) na
                     neki način dogaja v Parizu. Razgrajanje mladih ljudi, ki zažigajo avtomobile in
                     razbijajo trgovine po pariških ulicah, je najmanj tako učinkovito in odmevno,
                     kot je bilo tisto, kar so počeli partizani. Miniranje mostov ter požig gradov
                     in tovarn ni bila zahtevna naloga, če se na posel spoznaš. Potem je drugo
                     vprašanje, v kakšen položaj so bili slovenski katoličani potisnjeni – kot sem
                     že rekel v svojem uvodu – ker niso bili pripravljeni na razmere pod okupacijo.
                     Niso računali na to in niso zgradili podtalne mreže, navajeni so bili odkritega
                     delovanja in se na začetku posluževali sredstev, ki jih nudi normalna država.
                     Diferenciacija med vaškimi stražarji bi bila nujno potrebna. Včasih rečemo bolj
                     v šali kot zares, da bi morali ravnati podobno kot partizani in vsakih nekaj
                     mesecev počiti pred strojem enega od lastnih falotov, denimo zaradi znašanja
                     nad ujetimi ali mrtvimi partizani, pri tem mislim na plenjenje oblek in obuval,
                     kakor se to sliši radikalno, ampak na ta način se vzdržuje disciplina in
                     ustvarja elita. Danes se v vojski vse bolj gradi na občutku tovarištva, vsi za
                     enega, eden za vse, v ideološko zaostrenih razmerah pa bi morali početi to, kar
                     so partizani. Ni jim bilo težko, elito so spravili v Skoj ali partijo, za
                     diferenciacijo pa je poskrbel politkomisar, ki je imel znatno večja pooblastila
                     kot domobranski vojni kurat.</p>
                  <p>Zakaj katoličani niso predvideli separatne italijanske kapitulacije in zakaj se
                     niso, če so jo predvideli, nanjo pripravili? Kateri so bili vzroki za poraz
                     vaških straž v jeseni 1943?</p>
                  <p>
                     <emph>Anton Drobnič</emph>: Mnenja sem, da so slovenski katoličani separatno
                     italijansko kapitulacijo pričakovali vsaj zadnje tri ali štiri mesece. Nanjo pa
                     niso bili dovolj pripravljeni. Predvsem niso bili pripravljeni organizacijsko.
                     Na kapitulacijo so se odzvali togo, s premajhnim uvidom, premalo premišljeno in
                     kot navadno tudi neenotno. V tem so tudi vzroki za poraz vaških straž jeseni
                     leta 1943. Predvsem so vaške straže po italijanski kapitulaciji še naprej
                     ostale samo straže, čeprav so bile formalno preimenovane v Slovensko narodno
                     vojsko in so imele povelja, kako naj se združijo in kje naj se zberejo.
                     Večinoma to ni bilo izvršeno in še naprej so ostali vaški stražarji tako po
                     miselnosti kot po delovanju. Na Notranjskem so ostali po posameznih vaseh kot v
                     času italijanske okupacije, podobno je bilo tudi v številnih posadkah na
                     Dolenjskem. Le posadke okrog Turjaka so se združile v Turjaškem gradu, vendar
                     tudi te niso imele učinkovitega enotnega poveljstva ali pa ga vsaj niso
                     upoštevale. Tako notranjski kot dolenjski vaški stražarji in niti oni na
                     Turjaku niso računali, da bodo partizani prišli do težkega italijanskega
                     orožja, do topov in tankov, zlasti pa niso upoštevali možnosti, da bodo
                     partizani dobili na razpolago tudi izkušene italijanske oficirje. Pričakovali
                     so samo partizane s puškami in mitraljezi, česar se jim res ne bi bilo treba
                     bati. </p>
                  <p>
                     <emph>Janko Maček</emph>: Glede tega, zakaj katoličani niso predvideli
                     separatne italijanske kapitulacije, bi rekel, da so vse preveč čakali na pobudo
                     in navodila od zunaj. Zanašali so se na begunsko vlado in na zahodne zaveznike
                     ter na njihovo pomoč, čeprav zato niso imeli nobenega jamstva. Skratka, niso
                     razumeli, da morajo vse narediti sami. Tudi za slučaj italijanske kapitulacije
                     bi morali biti sami pripravljeni, vedeti bi morali, da se bodo popolnoma sami
                     znašli v tej težavi. Vzroki za poraz jeseni 1943: enotnega vodstva ni bilo, saj
                     je Ljubljana popolnoma odpovedala, posamezne postojanke so bile na ta usodni
                     trenutek nepripravljene in prepuščene samim sebi. V taki situaciji so še bolj
                     prišle do izraza razlike v prepričanju med posameznimi vaškimi stražarji. Že
                     prej smo govorili o tem, da ni bila izvedena bojna diferenciacija. Ker ni bilo
                     enotnega vodstva, so se posamezni poveljniki začeli obnašati nevojaško, pa že
                     tako mnogi med njimi niso bili vojaki. Nekatere posadke so tako razpadle, še
                     preden je sploh prišlo do boja. To, da so Italijani izročili orožje partizanom
                     in jim celo pomagali s topništvom, na primer: Grčarice, Turjak, Nova Vas,
                     Begunje, Pudob, je izredno slabo vplivalo na moralo vseh vaških stražarjev.
                     Torej vse to je potem pripeljalo do poloma. Kjer je pa bilo vsaj nekaj vodstva,
                     npr. novomeška skupina vaških straž z Vukom Rupnikom na čelu, skupina, ki je iz
                     Turjaka odšla na Zapotok in Kurešček, postojanke kot Šentjošt, Rovte in še
                     nekatere druge, so kljub vsemu vzdržali in potem prešli v slovensko
                     domobranstvo.</p>
                  <p>
                     <emph>Justin Stanovnik</emph>: Separatna italijanska kapitulacija je bila zelo
                     pomemben moment v slovenski državljanski vojni. Najprej, ali so demokratske in
                     katoliške sile to kapitulacijo predvidele? Ali so tako intenzivno spremljale
                     mednarodno politično življenje, da so vedele, kaj se dogaja? Jaz pravih
                     podatkov o tem nimam, a če so kapitulacijo že pričakovali, gotovo niso izvedli
                     potrebnih dejanj, da bi se z njo lahko soočili. Pravzaprav se je tukaj pokazala
                     poglavitna šibkost vaških straž. To kar smo prej rekli, bojna diferenciacija bi
                     lahko pripomogla. Lahko bi se ustvarila vojska, ki, kakor je rekel Drobnič, ne
                     bi imela pasivnih značilnosti vaških straž. </p>
                  <p>Da pa so bili dogodki ob italijanski kapitulaciji zelo važni, je mogoče
                     razumeti v luči dejstva, da je bil to odločilen trenutek. Če bi bili
                     demokratični nasprotniki komunizma toliko močni, da bi se lahko enakopravno
                     spopadli s partizanskimi oddelki, bi lahko bilo nadaljevanje državljanske vojne
                     povsem drugačno. Pojavila se je možnost, da bi lahko demokrati, oziroma
                     katoličani, organizirali ilegalno rezistenco. Če bi seveda razumeli čas in
                     vedeli, da je prišlo do odločilnega trenutka, ko je treba, naj stane, kar hoče,
                     izločiti komunistično gverilo. Tega duha ti ljudje niso imeli. Že dejstvo, da
                     so pustili, da so Italijani orožje izročali partizanom, je znak, da niso bili
                     pripravljeni konsekventno izvajati ukazov, ki jih je nastalo stanje dajalo.
                     Orožje, ki so ga Italijani imeli, bi morali ali vzeti ali pa uničiti. Seveda bi
                     bilo za to potrebno nasilje. Tega nasilja pa komandanti vaških straž niso
                     zmogli; niso imeli tega v sebi. </p>
                  <figure>
                     <graphic url="slike_z_59/z_59_11.png"/>
                     <head>
                        <name type="author"/></head>
                  </figure>
                  <p>Še zaradi nečesa je ta čas tako važen. Važen je zato, ker so komunisti dokončno
                     jasno dokazali, kdo je njihov sovražnik. Od septembra 1943 ni bilo nobenega
                     dvoma več, kakšni so bili cilji boljševiške gverile. Dokazali so potem to tudi
                     z zločinskimi sodnimi predstavami v Kočevju, dokazali so to z drugim genocidom,
                     z množičnimi poboji ujetih vaških stražarjev in četnikov. Dokazali so, da
                     kompromis ni možen, da sta dve gverili nemožni. Zdi se mi, da je to bil
                     odločilen trenutek. To je bila neka možnost, da bi demokratski katoliški
                     uporniki dobili superioren položaj. Ko bi se zares do kraja zavedali, za kaj
                     gre! Samo se niso. Po neki stari navadi so računali, da bodo mednarodne sile,
                     Angleži, modri in plemeniti gentlemani, določili, kako in kaj. Saj so.</p>
                  <p>
                     <emph>Stane Štrbenk</emph>: Glede italijanske kapitulacije menim, da slovenski
                     katoličani nismo pričakovali, da bo Italija tako hitro separatno kapitulirala.
                     Ker je torej nismo predvidevali, se tudi nismo pripravili nanjo. Ko je ta
                     nastopila, so bile vaške straže neenotne, raztresene in nepovezane, brez
                     pravega vodstva, slabo oborožene in brez pomoči od koderkoli. Prepuščene so
                     bile same sebi. Tako niso bile sposobne ob kapitulaciji razorožiti italijanske
                     vojske in se oborožiti za obrambo pred partizani. Vse te okoliščine so bile
                     vzrok, da so bile vaške straže poražene.</p>
                  <p>
                     <emph>Tine Velikonja</emph>: Ko poslušamo tole, nam je vse jasno, ker zdaj vse
                     vemo in bi znali pravilno ukrepati. Zakaj ob italijanski kapitulaciji vaške
                     straže niso bile pripravljene na dogodke, čeprav se jih je dalo predvideti? Eni
                     se izgovarjajo, da nismo imeli vojaških izkušenj. Od konca 1. svetovne vojne je
                     minilo 25 let, torej so bili leta 1943 ljudje, ki so se v njej bojevali, stari
                     60 let. Res je, da v času 2. svetovne vojne niso nosili orožja, niso šli v
                     vaške straže, bili pa so v vodstvu slovenskega katoliškega upora. Partizani so
                     postavili na vodilna mesta španske borce, katerih orožje se je ohladilo nekaj
                     let prej. Julija 1943 se je vedelo, da bo Italija vsak čas kapitulirala. Takrat
                     je Badoglio napravil svoj puč in odstavil Mussolinija, pet tednov se je vedelo,
                     da bo Italija kapitulirala, saj ni bilo dvoma, da bodo Italijani prestopili k
                     zaveznikom. Zanje je znano, da gredo k tistemu, na katerega stran se nagne
                     bojna sreča, to je v značaju tega naroda. Časa je bilo res samo 6 tednov, ampak
                     v tem času bi se morali ljudje, ki so imeli vojaške izkušnje, pripraviti na dve
                     dejanji: brez pardona razorožiti Italijane in neusmiljeno napasti
                     partizane.</p>
                  <p>Za taki dejanji ne bi bilo dovolj prisebno vodstvo, ampak bi bila potrebna
                     posebej izvežbana in prisebna vojska. To pa bi imeli samo, če bi izvedli
                     diferenciacijo med vaškimi stražarji. Pravočasno bi morali med njimi zbrati
                     ljudi, morda samo tretjino ali celo četrtino, ki bi bila pripravljena uporabiti
                     skrajno silo in tvegati lastno življenje. Povsod se Italijani ne bi zlahka
                     vdali, a računamo, da bi šlo. Drugo pa je taktika. Ponekod so vaške straže
                     zapustile svoje postojanke in odšle v gozd, Vuk Rupnik, ki je s svojo skupino
                     romal pod Gorjance in proti Krškemu, prav tako četniki in vaški stražarji, ki
                     so se umaknili na Zapotok, z njega pa spustili v dolino in se mimo Želimelj
                     prebili na Barje. Tisto staro in na videz bolj varno, ostati tam, kjer si,
                     čeprav nimaš nobene povezave in ne moreš računati na pomoč, se je izkazalo za
                     usodno. Partizani so se sprehodili od postojanke do postojanke: Grčarice,
                     Bloke, Begunje, Veliki Osolnik in Turjak so padali kot domine. Ob kapitulaciji
                     Italije je bilo partizanov samo 3.000, pol manj kot vaških stražarjev in
                     četnikov. Ob takojšnjem ukrepanju ne bi imeli časa, da se uredijo in namnožijo. </p>
                  <p>Kakšno je bilo vodstvo? Kaj razumete pod sintagmo kriza vodstva? Kako važna je
                     ta kriza za katoliško politično gibanje nekoč in danes?</p>
                  <p>
                     <emph>Anton Drobnič</emph>: Ko govorimo o krizi vodstva protikomunističnega
                     odpora, tako političnega, idejnega, kot vojaškega vodstva, je treba pomisliti
                     predvsem na to, da je bil protikomunistični odpor demokratično gibanje,
                     demokratičen pojav. Žal je demokratično načelo prevladovalo tudi pri vojaškem
                     vodstvu, kjer pa nima ničesar iskati in je samo v pogubo, ker povzroča zmedo in
                     neučinkovitost. Že med samimi katoliškimi politiki in poveljniki ni bilo prave
                     enotnosti in sodelovanja, še hujša pa so bila politična in vojaška trenja med
                     katoličani in liberalci. Vojaško vodstvo protikomunističnega odpora je bolj
                     obvladovala liberalna zavest za razliko od moštva, ki pa je bilo pretežno
                     katoliško. Zato ni bilo pravega razumevanja med vodstvom in moštvom. Morda so
                     bili še drugi vzroki, opozoril bi predvsem na neenotnost, tako politično kot
                     idejno, ki je segala v vojaške vrhove protikomunističnega odpora. Seveda pa
                     kriza vodstva na protikomunistični strani toliko bolj bije v oči, ko jo
                     primerjamo z vodstvom komunistične revolucije. To vodstvo je bilo enotno,
                     prežeto z enotno idejo in enotno ideologijo in s povsem oprijemljivim ciljem:
                     doseči oblast na vsak način in za kakršnokoli ceno. </p>
                  <p>Kriza vodenja je vidna tudi v današnjem političnem življenju slovenskih
                     katoličanov, ki se ne morejo zediniti niti o temeljnih vprašanjih, npr. prav o
                     tem, o čemer govorimo danes: Kaj se je s slovenskimi katoličani in s slovenskim
                     narodom v resnici zgodilo v letih 1941–1945. Vse kaže, da te enotnosti še ne
                     bomo kmalu dosegli. To je žalostno dejstvo slovenskih katoličanov od leta 1941
                     naprej. </p>
                  <p>
                     <emph>Janko Maček</emph>: Glede vodstva bi si dovolil reči, da slovenski
                     katoličani med vojno in revolucijo nismo imeli dovolj dobrega političnega in
                     prav tako ne vojaškega vodstva v oboroženem protikomunističnem odporu. Izrazit
                     primer za ta problem so npr. Grčarice in Turjak. Major Novak menda zaradi slabe
                     obutve ni mogel v Grčarice. Seveda je tukaj treba vedeti, da so se pa tisti, ki
                     so v Grčaricah bili, vseeno borili in da je bil njihov boj prav zato še težji.
                     Polkovnika Peterlina pa je 1.500 ali več vaških stražarjev zaman pričakovalo na
                     Turjaku. Iz usode prve in druge postojanke lahko plastično vidimo, kaj pomeni
                     kriza vodstva. Seveda gre v teh dveh primerih predvsem za vojaško vodstvo. Je
                     pa to vprašanje širše in bi lahko govorili še o mnogih drugih primerih iz
                     pretekle, zlasti pa polpretekle zgodovine. Ni dvoma, da tudi v sedanjem času
                     nujno potrebujemo primerno vodstvo. Strinjam se z gospodom Drobničem, da imamo
                     katoličani pri tem na političnem področju še vedno velike težave, ki jim kar ni
                     videti konca. Treba bi bilo pošteno razmisliti, kje so njihovi resnični vzroki. </p>
                  <p>
                     <emph>Justin Stanovnik</emph>: Mislim, da je snov, ki jo obravnavamo na to
                     vprašanje, izredno važna. Kajti bistvo družbenega življenja, uspešnega
                     družbenega življenja, seveda še posebej političnega, je odvisno od kvalitete
                     elite, ki posamezne segmente družbe vodi. Vse – smo nekje brali – je odvisno od
                     filozofije glave. Od tega, kakšna je glava. Tukaj moram povedati nekaj v zvezi
                     slovenskim tradicionalnim katoliškim vodstvom. Vidite, vodstvo v katoliškem
                     taboru je bilo tako rekoč zagotovljeno. Bilo je nekaj tako naravnega, kot je
                     red v naravi. Voditeljem, politični eliti, se ni bilo treba posebej boriti za
                     to, da so bili voditelji. To je imelo v kritičnem času zelo negativne
                     posledice. Manjkalo je – lahko rečemo – velike odgovornosti. Kar je manjkalo,
                     je bila skrajna odgovornost. Vojni čas je zahteval nadčloveško odgovornost.
                     Tega pa voditelji s tako tradicijo niso imeli v sebi. Povejmo v dveh stavkih,
                     kaj je lastnost voditelja. Lastnost voditelja je, prvič, da razume, kateri so
                     interesi skupine, ki jo vodi, drugič, da razume, v kakšnem odnosu je čas, ki
                     obstaja, v odnosu do teh interesov, in tretjič, da razume, s katerimi sredstvi
                     je mogoče udejaniti te interese. In pa seveda, da je priseben ali pri sebi. Da
                     je pragmatičnega ali operativnega duha. Da ni voditelj v retoriki, ampak
                     voditelj v tistih predvidevanjih, ki jih je lahko vsak trenutek spremeniti v
                     dejanja. Mislim, da je ta preteklost za sedanji čas izredno indikativna. Tudi
                     sedaj in v prihodnosti bomo lahko uspešni, če bomo imeli dobre voditelje. Za
                     voditelja – da še enkrat ponovim – je poglavitna reč spoznanje, vedenje,
                     videnje in seveda velika odgovornost. Za nas je pa – kako bi rekel – važno
                     spoznanje, ki smo ga pravzaprav prinesli iz državljanske vojne in znova videli
                     realiziranega v sedanjem času, da je vodstvenih talentov malo. Vodstveni
                     talenti so zelo dragoceni. </p>
                  <p>
                     <emph>Stane Štrbenk</emph>: Za medvojno katoliško gibanje je pomembna kriza
                     vodstva tako na vojaškem polju kot tudi na civilnem in političnem področju. To
                     je tudi razumljivo. Na vojaškem področju v začetku nismo imeli dovolj oficirjev
                     ne drugih voditeljev, ki bi se spoznali na vojskovanje. Poveljniki vaških straž
                     so bili v glavnem vojaško neizkušeni študenti. Kasneje v obdobju domobranstva
                     izrazite krize vojaškega vodenja ni bilo. Slovensko domobranstvo je
                     funkcioniralo enotno, povezano med seboj. Vsaj na terenu ni bilo čutiti kakšnih
                     nasprotnih stališč v vrhu. Slabše je bilo na političnem področju, kjer ni bilo
                     pravega vodstva. To smo čutili celo, če se spomnite, leta 1945 v Vetrinju in
                     Celovcu. Težko rečemo, da je imela Slovenija v tem obdobju sploh kakšne
                     pomembne voditelje, ki bi bili pripravljeni tvegati vse za določeno stvar. Kar
                     jih je bilo, so jih partizani že med vojno likvidirali. Mislim, da resnično
                     lahko govorimo o hudi vodstveni krizi v vojnem času v Sloveniji, zlasti na
                     civilnem področju. Dejansko nikjer ni bilo čutiti, kdo je duša
                     protikomunističnega upora. Pri narodu, ki so ga tlačili trije okupatorji, bi
                     bilo kaj drugega težko pričakovati.</p>
                  <p>
                     <emph>Tine Velikonja</emph>: Ko gledamo na vodstvo v okviru katoliškega tabora,
                     ki je bilo obenem jedro protikomunističnega tabora, se je pokazala slaba
                     kadrovska politika v času med dvema vojnama na območju Slovenije. Tisti, ki se
                     spoznajo, vedo povedati, da ni bilo prave demokracije. Pri tem mislim na
                     kadrovsko politiko v Slovenski ljudski stranki. Korošec je bil daleč spredaj,
                     večina pa je imela funkcijo v stranki in bila postavljena na vplivne položaje
                     po poljubnih ali samovoljnih kriterijih. Korošec je umrl leta 1940, Kulovec ob
                     bombardiranju Beograda 6. aprila 1941, Krek je odšel v inozemstvo, Ehrlicha in
                     Natlačena so ubili vosovski morilci. Kar jih je ostalo, so sicer vedeli, kako
                     se morajo obnašati, ne pa kako morajo ukrepati.</p>
                  <p>Slovenski človek je v stiski gledal župnika in nazadnje je bil Rožman tisti,
                     čeprav po svoji naravi sploh ni bil politik, v katerega so bili uprte vse oči
                     in na katerega je padlo breme odločanja. </p>
                  <p>Za vojaške kadre pa sem pa že rekel, da so se pri izbiri preveč opirali na
                     tisto, kar so prejeli iz stare Jugoslavije. Na začetku se že dela tako, kasneje
                     pa je treba narediti izbor, upoštevati fizično pripravljenost, zlasti pa seveda
                     psihične lastnosti, zlasti pa hrabrost, spretnost, iznajdljivost, skrb za
                     lastne vojake. Zlasti se dobre lastnosti hitro pokažejo v gverilskem boju na
                     terenu, še prej pa slabe. Domobranskih oficirjev je bilo okoli 400 in od tega
                     dobra polovica še iz časa stare Jugoslavije. Opozoril bi na poveljnike na
                     postojankah vaških straž. Ti so v času domobranstva poveljevali četam.
                     Domobranska četa ni bila kar tako, po številu je bila enakovredna partizanskemu
                     bataljonu, po vojaških kvalitetah pa ga prekašala. Čete so imele dobre
                     poveljnike, ni pa bilo mehanizma, po katerem bi najboljši napredovali in bili
                     privzeti v vodstvo, zanj ni bilo ne volje in ne razumevanja. Preveč so tudi
                     skoparili s čini. Poglejte, kako so bili z generali radodarni partizani, ob
                     koncu vojne so jih imeli najmanj sto, na domobranski strani je bil general samo
                     Rupnik, pa še ta je prejel svoj čin že v stari Jugoslaviji.</p>
                  <p>V katoliški mladini, so bili, če gledamo z današnjimi očmi, nepojmljivo veliki
                     potenciali. Vprašamo se, ali je bil dan prostor, da se ti potenciali
                     uresničijo? Ali pa je bila ta mladina vzgojena predvsem moralno in duhovno, na
                     račun zgodovinske kompetentnosti in učinkovitosti?</p>
                  <p>
                     <emph>Anton Drobnič:</emph> Res so bili v katoliški mladini veliki potenciali
                     in ta mladina je bila zelo dobro organizirana in tudi temeljito vzgojena. Ne
                     samo študentska, tudi delavska in kmečka mladina. Bili so idejno in narodno
                     zavedni, imeli so dobro vzgojo in izobrazbo. Ta mladina pa v razmerah okupacije
                     in revolucije ni dobila prave prilike za uresničenje svojega znanja in
                     sposobnosti. Tudi je res, da so bili dobro vzgojeni in organizirani na škodo
                     zgodovinske občutljivosti in na račun pripravljenosti, da bi v kritičnih
                     trenutkih lahko učinkovito nastopili. Mislim, da je nekaj podobnega tudi danes
                     pri nekaterih med duhovnimi gibanji v Sloveniji, ki jih ni malo. So zelo
                     prizadevna, zelo delovna, dobro organizirana, glede sposobnosti in
                     pripravljenosti za delovanje v viharju in metežu življenja, za nastopanje v
                     javnosti pa bi kakšnemu duhovnemu gibanju bolj pristajalo ime duhovno stanje,
                     saj je za gibanje premalo usposobljeno.</p>
                  <p>
                     <emph>Janko Maček</emph>: Iz polpretekle zgodovine, ki je verjetno ne poznamo
                     dovolj, vemo, da smo imeli kar nekaj izredno dobrih in sposobnih mladih ljudi,
                     ki pa jim ni bilo omogočeno, da bi svoje potenciale razvili in jih usposobili v
                     korist naše katoliške skupnosti in celega slovenskega naroda. Vzroki zato so
                     verjetno različni. Vendar jih tu ne bi našteval, ampak bi odgovoril na drugi
                     del vprašanja, ali je bila ta mladina vzgojena predvsem moralno in duhovno, ne
                     pa na račun zgodovinske kompetentnosti in učinkovitosti? Ali je bila ta mladina
                     vzgojena predvsem moralno in duhovno, to se pravi na škodo zgodovinske
                     kompetentnosti in učinkovitosti? Pri mladcih Katoliške akcije, na primer, je
                     verjetno bilo res nekoliko tako. Sicer pa, ali si nismo v Cerkvi in veri vedno
                     želeli predvsem duhovne strani? Dejstvo pa je, da se je premalo razmišljalo o
                     tem, da se katoličani lahko in morajo udejstvovati tudi politično. Torej, da
                     niso samo verniki, ampak da so tudi družbena bitja, da morajo delovati tudi
                     politično. V zadnjem času, to se pravi v času totalitarizma, je to prav gotovo
                     še bolj prišlo do izraza in se nas ta občutek, da politika in vera ne gresta
                     skupaj, še vedno nekoliko drži.</p>
                  <p>
                     <emph>Justin Stanovnik</emph>: To vprašanje se mi zdi važno, ne samo z
                     zgodovinskega stališča, ampak tudi s sedanjega, pragmatičnega. Če se spomnim na
                     fante, ki so bili vzgajani v fantovskih organizacijah, moram reči, da moralno
                     in duhovno in humanistično tako vzgojene mladine, kot je bila pri Katoliški
                     akciji in pri Straži in drugih organizacijah, npr. pri Slovenski dijaški zvezi,
                     Slovenci pač ne bomo več imeli. Danes je kar težko mlademu človeku predočiti,
                     koliko ljudi je nekoč bilo v Sloveniji, ki so bili pripravljeni izdelati iz
                     sebe najboljše, kar je bilo v njih. Seveda pa tej mladini ni bilo rečeno, da je
                     nosilec tudi politične prihodnosti; niso ji bili dani instrumenti, da bi se za
                     to svojo vlogo pripravljala. Če pa mislim, recimo, na mladce, pa tudi na
                     stražarje, ki so delovali v domobranskih četah, se sprašujem, kako je bilo to
                     mogoče, da so to bili navadni vojaki brez vsakih večjih funkcij. Pametno
                     vodstvo bi lahko iz teh ljudi napravilo odlične propagandiste, oblikovalce
                     zavesti. Tega pač ni bilo. Res je, da je v katoliški politiki vladalo neko
                     skrito nezaupanje do mladih. Znano je, da je bil jurist Casar star že 30 let in
                     ga vendar niso bili pripravljeni kooptirati v Slovensko zavezo, ker se jim je
                     zdel premlad. Na partizanski strani pa so bili ljudje, ki so bili stari 20, 22
                     let, pa so bili komandanti brigad in divizij. Mladine niso znali izrabiti. To
                     je eno velikih pomanjkljivosti tega časa in morda tudi današnjega. </p>
                  <p>
                     <emph>Stane Štrbenk</emph>: Nesporno je, da so bili v katoliški mladini veliki
                     potenciali, saj vemo, koliko je bilo organizacij, ki so se ukvarjale z mladino,
                     tako športnih, duhovnih in moralnih. Vendar, vsaj kolikor jaz poznam te
                     razmere, mladi niso mogli priti do veljave, niso se mogli uveljaviti.
                     Uveljavljali so se tam, kjer so sami odločali. Tudi v vojski so si voditelje
                     včasih sami postavljali. Zato je bilo domobransko vodstvo pretežno mlado. Na
                     civilnem področju je pač tako, da se mladi težko uveljavljajo pred starejšimi,
                     ker ti pač menijo, da so mladi še nezreli, nesposobni, pa tudi izpodriniti se
                     ne pustijo. Mislim, da je to bila velika škoda za naše kasnejše politično
                     življenje. </p>
                  <p>
                     <emph>Tine Velikonja</emph>: Vprašanje vsebuje dva elementa. Prvi: ali so bili
                     mladi tako vzgajani, da bi bili sposobni v trenutkih odločitve oziroma
                     preizkušnje zasesti odgovorna mesta in ustrezno ukrepati? Torej, ali so bili
                     pripravljeni, če že ne na vojaško, torej operativno delo, pa vsaj za politično
                     delo? Pri Katoliški akciji so nam kar naprej razlagali, da Katoliška akcija ni
                     politična organizacija. Govorili so torej nekaj, kar je bilo v nasprotju z
                     dejanskim stanjem. Neke sorte aktivizem, ki je bil namenjen predvsem samemu
                     sebi, so bili dnevi akcije. Ob vsakem izidu knjige je bil določen dan in
                     imensko zbrani potencialni kupci. Ko je izšla, denimo, nova številka Nove poti
                     ali nekaj takega, je šlo kot namazano. V enem dnevu smo prodali tisoč izvodov
                     in več. Velik uspeh, žal samo navidezen, kajti knjige, ki smo jih ponujali,
                     celo nam samim niso bile všeč. Že na zunaj so bile neprivlačne, obenem pa brez
                     prave vsebine. Skratka, akcija zaradi akcije. Za Slovenčevo knjižnico ni bilo
                     treba nobene propagande. Preprosta prodaja knjig je postala politično
                     dejanje.</p>
                  <p>Druga stvar pa je, koliko so mlade porabili kasneje, koliko so jim bili
                     starejši pripravljeni odstopiti vodilna mesta. Tega ni bilo na političnem
                     področju, premalo tudi na vojaškem. Slišali smo Staneta, ki smatra, da je v
                     vojski bila odprtost. Kdor se je izkazal za sposobnega, je po vojaški lestvici
                     hitro visoko prilezel. Dogajalo naj bi se nekaj podobnega kot pri partizanih.
                     Po mojem je bilo tega absolutno premalo in v tem je tudi ena od slabosti
                     protikomunističnega gibanja. Mladim ljudem, ki so dozoreli in se izkazali v
                     boju, je bila pot na vodilna mesta zaprta. Zdaj ravno pišem kritiko knjige o
                     Meršolu in obravnavam Vetrinje. V času, ko bi bilo treba pokazati nekaj več kot
                     samo mahati z orožjem, so Krener, Vizjak, Cof in celo Bitenc popolnoma
                     odpovedali. Zakaj niso bili vsaj leta 1945 prevzeli vodstva vojaki takega kova
                     kot so bili Vuk Rupnik, Bogdan Berlot ali Lojze Bastič?</p>
                  <p>Sprašujemo se tudi, ali smo tisti, ki smo preživeli, razumeli vlogo, ki nam je
                     bila s tem odkazana? Dodajamo še konkretno in parcialno vprašanje, zakaj na
                     primer nismo pisali memoarov?</p>
                  <p>
                     <emph>Anton Drobnič</emph>: Pri preživelih moramo upoštevati neko izrazito
                     jasno dejstvo, da smo na protirevolucionarni strani preživeli samo zelo mladi.
                     Starejši niso preživeli, razen tistih, ki so ostali v tujini. Preživeli mladi,
                     zelo malo nas je bilo, smo se razgubili po vsej Sloveniji. Imeli smo zelo malo
                     stikov, saj smo v začetku bili potlačeni zaradi pošastnosti in grozovitosti
                     komunističnega vzpona na oblast. Ta šok nas je precej oviral. Kasneje smo bili
                     razočarani zaradi neobčutljivosti zahodnih demokracij, ki jim je bilo popolnoma
                     vseeno, kaj se je pri nas v resnici zgodilo in kaj se je še dogajalo. Zato smo
                     se čutili precej nemočne. Še kasneje smo bili razočarani nad stanjem evropske
                     filokomunistične inteligence. Nekako po dveh desetletjih totalitarnega režima
                     šele, vsaj kar se mene tiče, sem prišel do trdnega ravnovesja in do resnega
                     zavedanja, da je treba pričakovati padec komunizma in se na to pripraviti. Ne
                     da prej ne bi nič delali, saj smo na primer dijaki že leta 1946 organizirali
                     ilegalno politično organizacijo, ki jo je UDBA leta 1949 odkrila in nas strpala
                     v zapor. Do zrelega in resnega pričakovanja padca komunističnega sistema je
                     vendar prišlo šele kasneje. V prvih letih po vojni torej le nismo dovolj
                     razumeli vloge preživelih, da pričajo, da pišejo spomine in da zapisujejo
                     dogodke in opisujejo življenje v komunistični totalitarni državi. </p>
                  <p>
                     <emph>Janko Maček</emph>: Moram priznati, da nekega posebnega poslanstva nisem
                     nikoli čutil. Morda zato, ker sem nekoliko mlajši: med okupacijo sem dokončal
                     dva razreda škofijske klasične gimnazije in leta 1945 sem bil v 15. letu.
                     Neizbrisen pečat so mi vtisnili dogodki, ki sem jih sicer kot otrok, pa vendar
                     zelo intenzivno doživel leta 1942 v Šentjoštu: doma in pri sosedih so partizani
                     vse požgali, pri dveh sosedih tudi ubili očeta in mater, kot ministrant sem bil
                     tisto poletje pri več kot pri dvajsetih pogrebih žrtev partizanskega nasilja.
                     Ko sem po vojni zaradi očetove odsotnosti in težkih razmer doma težko in s
                     presledki študiral, sem bil tesno povezan z domom in domačim izročilom. Morda
                     včasih celo na škodo študija. Kasneje sem bil v službi, ustanavljal družino,
                     zidal hišo in še vedno pomagal na rojstnem domu. Na kakšno pisanje ni bilo časa
                     misliti, nihče me tudi ni na kaj takega opozoril.</p>
                  <p>
                     <emph>Justin Stanovnik</emph>: Ko premišljujem usode in obnašanje preživelih
                     domobrancev, ljudi, ki so se vrnili iz Šentvida in Teharij, bi moral reči, da
                     je bilo naše obnašanje dobro. Pohujšljivih primerov skoraj ni bilo. Gotovo so
                     bili, ampak v tistem okolju, ki je bilo meni znano, takih primerov nisem
                     opazil. Seveda niso izstopali z izpadi ali z javnimi manifestacijami svojega
                     prepričanja, niso pa dajali ponižujočih znakov uklanjanja. </p>
                  <p>A važno je nekaj drugega. Iz branja zgodovinskih knjig mi je jasno, da se vsa
                     velika gibanja, kot je bilo slovensko protikomunistično gibanje, ne končajo
                     abruptno in naenkrat, tudi kadar se zdi, da so premagana za zmeraj, ampak imajo
                     neke vrste odpljuske. Vedno se pojavlja v ljudeh želja, da bi tudi v nemogočih
                     razmerah, kot so bile, recimo, naše, poskušali nadaljevati gibanje, ki so mu
                     nekoč pripadali. Kot je povedal Drobnič, so se tudi pri nas pojavile te ideje
                     in se izrazile v obliki organizacije, mislim, Demokratske mladine Slovenije.
                     Jaz pa sem tudi pripadal družbi, ki ni bila samo soobstajanje krščansko
                     mislečih ljudi, ampak je bilo zavestno ali že kar organizirano soobstajanje.
                     Vidite, žal mi je, da nismo bili modrejši. Seveda smo bili premladi, pa tudi
                     starejši, ki pa so poznali življenje in zgodovino, nam niso bili v pomoč. Jaz
                     sem bil domač na Taboru 12, pri lazaristih. Tam so bili gospodje stari 50, 60,
                     70 let, pa mi nihče ni priporočil, naj sedaj zapišem stvari, ki jih dobro
                     poznam in jih nekoč pozneje ne bom več. Skratka, niso me seznanili z nekimi
                     dejstvi, za katere jaz nisem vedel. Mislim, da je to kar velika škoda. Po vojni
                     je bil pravi čas za zapisovanje stvari, ki smo jih doživeli, predvsem pa
                     zasledovanje načina, kako zmagovita partija deluje. To bi mi lahko delali,
                     čeprav je jasno bila nevarnost preiskav in podobnih reči, ampak te stvari bi
                     bile uresničljive. Pa se jih nekako nismo zavedali. Zdi se mi, da je to kar
                     škoda. Moram pa še enkrat ponoviti, da so fantje, ki so prišli iz Teharij, pa
                     tudi iz Šentvida, zgledno vzdrževali svojo nekdanjo politično in moralno
                     odločitev.</p>
                  <p>
                     <emph>Stane Štrbenk</emph>: Vsaj kar se mene tiče, menim, da sem kot preživeli
                     iz komunistične revolucije pravilno razumel svojo vlogo. Od vsega začetka, ko
                     sem prišel iz zapora v Šentvidu, sem se vključil v ilegalno politično delo.
                     Deloval sem najprej v Katoliški akciji, nato v Zvezi demokratske mladine in v
                     Zvezi krščansko-demokratske mladine. Nadalje sem sodeloval v različnih
                     cerkvenih akcijah in tudi v zaporih aktivno sodeloval v protikomunističnemu
                     odporu, takem ali drugačnem. Da ne govorim o času po ustanovitvi Nove Slovenske
                     zaveze, v katero smo se združili predvsem zato, da dokažemo vso resnico o
                     slovenski državljanski vojni in da operemo nalepljene madeže zločina našim
                     pobitim sobojevnikom. To je bila v meni gonilna sila za vso politično
                     aktivnost. Zakaj nismo pisali memoarov, pa res nimam odgovora. Ne vem, zakaj
                     tega nisem delal, čeprav bi mi danes v marsikateri stvari to zelo, zelo prav
                     prišlo. </p>
                  <p>
                     <emph>Tine Velikonja</emph>: Ko sem prišel iz Teharij, sem bil – in tudi moj
                     brat Marijan – na koncu moči. Oba sva prebolevala tifus, po nekaj tednih pa
                     prišla k sebi. Bolezen sva premagala, nastopilo je čudežno obdobje, kot da sva
                     se znašla v obljubljeni deželi, celo belega kruha je bilo na pretek, tako da
                     sva se v enem mesecu pobrala. Šla sva v šolo, kot da se ni nič zgodilo. Pri
                     meni pozaba, ko sem kakor noj vtaknil glavo v pesek, se poslužil torej znanega
                     obrambnega mehanizma. Psihiatri in psihologi dobro vedo, da je to eden od
                     načinov, s katerim skušamo premostiti izgubo tako, da jo potisnemo v pozabo. Na
                     zunaj uspe, v podzavesti pa ostane. Obnašal sem se, kot da se ni nič zgodilo.
                     Nasprotna stran je bila tista, ki mi je odrejala mesto v družbi. Živeli smo
                     normalno, hodili smo k maši, hodili na izlete, lovili punce in podobno. Ampak
                     nasprotna stran nam je videla v srce in vedela, da se nismo spremenili. Zame je
                     bil to, recimo, šok, ko sem prišel avgusta leta 1949 iz Novega Beograda kot
                     brigadir-udarnik in na ministrstvu za kulturo izvedel, da so mi odbili
                     štipendijo. Kot obrazložitev so mi prebrali karakteristiko krajevnega odbora,
                     tako mojo kot bratovo, da so proti, ker sva »sovražnika gradnje socializma na
                     vasi«. Gunclje pri Šentvidu že takrat niso bile vas, ampak delavsko naselje,
                     predmestje Ljubljane, vaški odborniki me sploh niso poznali. Hočem reči, z
                     menoj so ravnali kot z nasprotnikom, čeprav sam tega nisem čutil.</p>
                  <p>Preživel sem Teharje, tega se ni dalo pozabiti. Kaj je zmaga, čuti premaganec
                     bolj živo kot zmagovalec. Zato mi ni padlo niti na misel, da bi se šel kakšno
                     nasprotno organizacijo. Zdaj smo prišli do podatkov, kako so gledali na
                     Velikonjeve otroke: »So nasprotni, vendar pohlevni in niso nevarni.« Ni bilo
                     govora o kakem disidentstvu, celo medicino sem si izbral zaradi konformizma.
                     Stanovali smo poleg ljubljanske bolnišnice in mi je ostalo v spominu, da me
                     bodo v tem poklicu pustili pri miru, pa še kruha ne bom lačen. Kar se tiče
                     spominov, lahko rečem, da so za mano, ko sem prišel takorekoč umirajoč iz
                     taborišča, ostale samo mračne megle. Zanimivo, sto nas je bilo v sobi, pa nisem
                     navezal stikov z nobenim, samo s tistimi, ki sem jih poznal že od prej. Tam sta
                     bila Justin Stanovnik in Jože Grdadolnik in konec. Vse druge sotrpine sem
                     pozabil, nobenega si nisem zapomnil, ne kako se piše in ne, odkod je doma.
                     Ravno tako za partizanske stražarje in vodstvo taborišča. Nisem vedel za ime
                     niti enega partizanskega oficirja ali vojaka. Celo Tomo – Ivan Jurčec mi je
                     ostal v spominu samo kot zlobna figura s kitajskim obrazom. Šele ko sem začel
                     prebirat literaturo o Teharjah, sem rekel, to je bila ta baraba. Tudi če bi
                     začel takoj pisati spomine, ne verjamem, da bi vedel povedati veliko več kot
                     sedaj.</p>
                  <p>Z naslednjim vprašanjem se bližamo sedanjemu času. Ali smo predvidevali bankrot
                     totalitarizma in, če smo ga, kako smo se nanj pripravili? Kaj se pravi biti
                     priseben v zgodovini? To je vprašanje, ki se nujno sproža. Ali smo prisebni
                     danes?</p>
                  <p>
                     <emph>Anton Drobnič</emph>: V času po letu 1945 oziroma po prihodu na tedanjo
                     rdečo svobodo smo v tistih krogih, kjer sem se gibal vsa ta leta, vsi bili
                     prepričani, da bo komunizem prej ali slej bankrotiral, tako kot smo bili med
                     vojno prepričani, da bosta fašizem in nacizem poražena. Ne vem, da bi kdo v
                     moji bližini dvomil, seveda pa nihče ni predvideval ali se ukvarjal s tem, kdaj
                     bo prišlo do komunističnega poloma. Zato smo v teh skupinah živeli v stalnem
                     uporu proti režimu. Ta upor se je izražal na različne načine: zavračanje odhoda
                     v delovne brigade, odklanjanje članstva v mladinski ali katerikoli drugi
                     dovoljeni organizaciji, stalno javno obiskovanje cerkve in cerkvenih obredov,
                     organiziranje in delovanje v ilegalnih organizacijah, bojkotiranje državnih in
                     vseh drugih volitev. Vse to in še mnogo drugega je bilo znak našega stalnega
                     upora, našega oblastnemu režimu nasprotnega delovanja in pripravljanja na čas,
                     ko bo konec komunizma. Res pa je, da te naše priprave niso bile dovolj
                     učinkovite, saj smo bili pod stalnim nadzorom tajne policije, večkrat tudi
                     aretirani. Zato česa zunanjega in večjega tudi objektivno ni bilo mogoče
                     pričakovati. Na splošno smo bili vsaj duhovno ves čas prisotni in zgodovinsko
                     prisebni, čeprav morda ne dovolj. Tudi danes smo – vsaj pri Novi Slovenski
                     zavezi – zelo prisotni in prisebni, saj se nismo dali zaslepiti niti različnim
                     komunističnim prevaram in sestopom, niti neštetim komunističnim bakladam in
                     obljubam niti vsem mogočim ustrahovanjem in grožnjam. Tudi danes zelo kritično
                     gledamo na dogajanje v slovenskem prostoru in ne nasedamo vsaki bombici, ki jo
                     vrže eden ali drugi, in se ne veselimo vsakega slepega naboja, ki ga izstrelijo
                     bodisi naši prijatelji bodisi naši nekdanji nasprotniki. </p>
                  <p>
                     <emph>Janko Maček</emph>: Na to vprašanje bi odgovoril z zgodbico. V 8. razredu
                     gimnazije – pisalo se je leto 1955 – sem moral neko dopoldne na zaslišanje na
                     UDBO. Moj razred je medtem pisal latinsko šolsko nalogo. Ko sem se malo pred
                     poldnevom vrnil na šolo, sem na hodniku trčil na profesorja latinščine. Zelo
                     kritično me je pogledal in takoj ugotovil, da imam težave. Povedal sem mu, kje
                     sem bil. Tedaj je rekel: »Pomirite se, saj ne bo večno trajalo.« Všeč so mi
                     bile te besede, vendar jih nisem vzel tako, kot da je mislil na konec
                     totalitarizma. Niti dvajset let kasneje tega še nisem pričakoval. Večkrat sem
                     se pa spomnil Piškovega očeta iz Šentjošta. Ko sva se nekoč pogovarjala o
                     težavah z obvezno oddajo, me je živo pogledal izpod svojega oguljenega klobuka,
                     ki ni več imel ne barve in ne oblike, in zaupno rekel: »O, saj bo drugače!« –
                     Biti priseben v zgodovini zame pomeni, da imam vedno in povsod svoje mišljenje
                     in presojo, tudi ko to ni moderno ali donosno. Če si pri tem osamljen, je
                     seveda ta prisebnost drugačna, kot če si povezan z društvom, kot je na primer
                     Nova Slovenska zaveza. </p>
                  <p>
                     <emph>Justin Stanovnik:</emph> Če po pravici povem, sem imel v prvem
                     desetletju, pa v drugem in v tretjem in v nekem smislu prav do 80-tih let
                     občutek, da totalitarizem, ki ga je ustvarila slovenska boljševiška partija,
                     zelo dobro funkcionira. In zato nisem verjel, nisem predpostavljal te možnosti,
                     da bo v loku mojega življenja prišlo do bistvenih sprememb. Ampak, moram
                     povedati tudi to, da se moj protiboljševizem ni s tem nič zmanjšal in da se
                     moja pripadnost evropski civilizaciji in demokratičnim političnim principom in
                     velikim moralnim zgledom, ki sem jih v literaturi in v življenju našel, ni nič
                     zmanjšala. Tudi če bom do konca moral živeti v tem svetu, sem si rekel, bom
                     ohranil svoje bistvo in temu bistvu in svoji zgodovinski odločitvi iskal
                     filozofske, zgodovinske in politične utemeljitve. Zato sem kar dosti bral,
                     lahko rečem, 30, 40 let sem samo bral. Še danes ne morem prav dobro razumeti,
                     kako to, da mi je sistem, ki je tako za vse vedel, dovoljeval, da sem naročal v
                     tujini knjige, ki so bile direktno naperjene proti njemu. Še danes tega dobro
                     ne razumem, ampak to je bilo. Bil sem naročen na ENCOUNTER, ki je bila vrhunska
                     intelektualna protitotalitarna revija. Leta 1970, torej dve leti po izidu, sem
                     že lahko naročil knjigo Roberta Conquesta The Great Terror, ki razkrinkava,
                     zelo utemeljeno, leninski boljševizem. Moram pa reči, da smo, kot ste povedali,
                     živeli v svetu, v katerem je bilo vse, kar se je javno govorilo, proti nam.
                     Zato, če si hotel ohranjati sebe in v sebi, notranje, stati pokonci, superioren
                     nad svetom, ki se ti vsiljuje, si moral temeljito delati, ne na enem področju,
                     ampak na vseh. Kajti – da ponovim – vse, kar je bilo v časopisih, na TV, v
                     knjigah, vse je bilo proti tebi in če si se hotel spoprijemati s tem, si moral
                     pač veliko delati. To pa seveda pomeni, da smo – zvečine – ostali amaterji,
                     kajti na vseh področjih pač nihče ne more biti temeljit. Bi rekel, da sem
                     ohranil tudi spomin tiste fante, ki so šli pred jame in sicer – kako bi rekel –
                     z rastočo močjo. Ne toliko v petdesetih letih kot v šestdesetih, ne toliko v
                     šestdesetih kot v sedemdesetih in tako dalje. Pravzaprav šele zdaj, ko sem v
                     poznih letih, šele čutim vso strahoto, pa tudi neznanskost tega, kar se je
                     zgodilo. </p>
                  <p>
                     <emph>Stane Štrbenk</emph>: Razumljivo je, da smo pričakovali bankrot
                     totalitarizma, vendar – vsaj kar se mene tiče – prav gotovo ne, da bo tako
                     hitro propadel. Zlasti ne brez enega samega strela. Pričakovali smo, vsaj jaz,
                     da bo treba ta sistem fizično potolči. V resnici tega ni bilo treba, skratka,
                     skoraj bi lahko rekli, na čudežen način je komunistični totalitarizem razpadel.
                     Na ta bankrot se zato nismo nič pripravljali, kar je potrdila tudi situacija po
                     tem bankrotu, ko se enostavno nismo znašli, ko nismo pravzaprav vedeli, kaj
                     moramo narediti, kako bi ohranili to, za kar smo se borili. Dobili smo svobodo,
                     pa jo nismo zadržali. Pobrali so nam zmago drugi. Sam imam čisto vest. Bil sem
                     toliko priseben, da nikdar nisem storil nekaj, kar bi bilo v nasprotju z mojo
                     preteklostjo. Tudi to, kar je bilo že rečeno, pred očmi in v zavesti sem vedno
                     imel pobite in vedno sem vedel, kaj smem in kaj moram narediti. </p>
                  <figure>
                     <graphic url="slike_z_59/z_59_12.png"/>
                     <head>
                        <name type="author"/></head>
                  </figure>
                  <p>
                     <emph>Tine Velikonja</emph>: Ko je moj oče odhajal v smrt, je tolažil
                     sojetnike, da sam sicer ne bo dočakal svobode, oni pa bodo, ker bo komunizem še
                     za časa njihovega življenja bankrotiral. To so mi povedali šele pred nekaj
                     leti. No, leta 1945 je kazalo, da bo komunizem zdržal nekaj stoletij. Moje
                     prepričanje se je še bolj utrdilo potem, ko so Sovjeti izdelali atomsko bombo.
                     Šele ob naftni krizi leta 1972 se je pokazalo, da ne bodo zdržali. Za razliko
                     od držav s kapitalističnim družbenim sistemom se socialistične države in sploh
                     vsi »neuvrščeni« nenadnim spremembam niso znali pravočasno prilagoditi.
                     Škripati je začelo na vseh koncih, česar ni bilo težko ugotoviti. Treba je bilo
                     samo primerjali tisto, kar je bilo dobiti pri nas, z obilico v Trstu ali
                     Celovcu. Celo precenjevali smo, kar smo videli, zlasti če smo se znašli v
                     Londonu ali Parizu. V gimnaziji smo se učili, da je rimsko cesarstvo propadlo
                     šele dvesto let po tem, ko so se pojavile prve razpoke. Sam pri sebi sem si
                     govoril: »Najmanj sto let bo še trajalo, da bo ta stvar razpadla.« Opiral sem
                     se predvsem na Titovo izjemno vojaško silo. Stara Jugoslavija je imela pod
                     orožjem 300.000 vojakov in je bila po številčni moči tretja ali četrta v
                     Evropi, obenem pa prednjačila po politični zadrtosti. Ob gospodarski reformi,
                     leta 1965 ali 1967, sem si govoril: »Tem ljudem bo uspelo.« Potem je prišlo
                     Titovo pismo, mislim da leta 1970, kjer je vse črtal, ponovno potegnil partijo
                     iz predala, spet so samo partijci smeli biti direktorji. Da bo pa res konec, se
                     mi je odprlo šele leta 1987, ko sem bil na obisku v ZDA in tam prebiral
                     ekonomiste, ki so razlagali, da bo SZ zdržala oboroževalno tekmo z ZDA samo še
                     pet let, potem pa bo gospodarsko in politično propadla. Vojska ji bo ostala, a
                     kaj, ko bo ekonomsko na psu. Izkazalo se je, da so imeli prav. Svojo vlogo je
                     pri tem odigral Gorbačov, ki je zame največji politik dvajsetega stoletja.
                     Ranjena žival bi bila zmožna vsaj še nekaj desetletij gristi in otepati na vse
                     strani. Čez tri leta oziroma čez dobri dve leti je prišlo do razpada. A leta
                     1987, ob tem obisku v Ameriki, moram v svojo sramoto priznati, sem šel v
                     Clevelandu na Pristavo in ob srečanju z rešenci iz kočevskega brezna čutil
                     nelagodje. Fotografirali smo se namreč pred spomeniki z napisi Orlov vrh in
                     Kočevski Rog. Bal sem se, da bodo fotografije objavili v emigrantskem
                     časopisju. Ko so mi čez 14 dni povedali, da se je film pokvaril, se mi je
                     odvalil kamen od srca. Takšni smo, nič ne pomaga. Takrat na meji niso več
                     gledali, kaj tihotapimo, ampak je carinike zanimala sovražna literatura. </p>
                  <p>Ko je leta 1990 nastopila slovenska pomlad, kaj je bilo značilno zanjo? Kdo je
                     ustanavljal Demosove stranke? V glavnem uredništva, vodstva revij, kjer so
                     imeli ekipe zbrane že nekaj let. Nova revija SDZ, Revija 2000 krščansko
                     demokracijo, Kmečko zvezo Zadružna zveza in Kmečki glas. Kadar torej presojamo
                     ravnanje vodstva Slovenskih krščanskih demokratov in vodstva Slovenske ljudske
                     stranke, ne smemo pozabiti, odkod sta prišla. Prvi izhajajo iz Revije 2000, v
                     kateri so delovale in pisale prodane duše, drugi pa iz Kmečke zveze, tudi
                     iznajdbe Socialistične zveze delovnega ljudstva. Ljudje, ki smo živeli na robu
                     političnega dogajanja, nekdanji domobranci in sploh zavedni slovenski
                     katoličani, smo ugodni trenutek zamudili. Tednik Družina je bil tisti, ki bi
                     lahko kaj ustanovil, zraven je bila tudi Nadškofijska konferenca katoliških
                     izobražencev, vendar tega ni storila. </p>
                  <p>Torej, Velikonja je že pravzaprav posegel v vprašanje, ki ga zdaj mislimo
                     načeti. </p>
                  <p>Kakšno je bilo duhovno in kulturno okolje, v katerem je nastopila Nova
                     Slovenska zaveza? Nova Slovenska zaveza je osamljena. Je vedno bila osamljena.
                     Kateri politični, kulturni in duhovni momenti povzročajo njeno osamljenost?Kaj
                     je z njenim klicanjem?</p>
                  <p>
                     <emph>Anton Drobnič</emph>: Nova Slovenska zaveza je dejansko nastopila pozimi
                     leta 1989/90, formalno pa je bila ustanovljena meseca maja 1991. V tistem času
                     so bile duhovne in kulturne razmere na Slovenskem skrajno invalidne, povsem
                     enosmerne, zelo nenormalne, niso prinašale življenja. Vse je bilo še v znamenju
                     totalitarne komunistične vladavine, čeprav so se ljudje navduševali nad odhodom
                     iz Jugoslavije. Mi smo mislili naprej. Pri Novi Slovenski zavezi smo
                     razmišljali predvsem o padcu komunizma, o odstranjevanju posledic in usedlin
                     komunističnega sistema in petinštiridesetletne totalitarne oblasti. Javnost,
                     tista nosilna javnost, ki so jo predstavljale zlasti skupine okrog nekaterih
                     revij, pa je bila še globoko v kolaboraciji z nekdanjim komunizmom. Tam ni šlo
                     toliko za nasprotovanje totalitarnemu režimu, zločinski revolucionarni srenji,
                     ki je obvladovala družbo, ampak je šlo predvsem za generacijski spor, za boj
                     med mladimi in starimi. Vsa javnost, tudi nova demokratična javnost pa je bila
                     prepojena z udbovsko agenturo in tudi sicer je razmišljala po starih, priučenih
                     modelih. Zato je bil pojav Nove Slovenske zaveze, zavestne akcije odkrivanja
                     komunističnega zločinskega napada na slovenski narod, odveč enim in drugim.
                     Zločincem in njihovim naslednikom zato, ker je Nova Slovenska zaveza razkrivala
                     resnico o njihovih zločinih z jasnimi besedami in ne s čustvi ali s pretiranimi
                     nastopi. Drugim pa zato, ker so se čutili, da so kolaborirali s tem zločinom,
                     ali pa niso hoteli zavreči čara partizanskih mitov in pravljic. Načelno
                     obsojajo revolucionarno nasilje, vendar zanikajo, da bi takšno nasilje izvajali
                     partizani, kajti t.i. narodnoosvobodilni boj mora ostati popolnoma čist vsaj
                     toliko časa, dokler živijo zločinci, partizani in njihovi svojci pa uživajo
                     materialne in častne privilegije. V takšnih razmerah je Nova Slovenska zaveza
                     preživela petnajst let kot trn v peti mnogim. Celo nekateri cerkveni krogi so
                     se ob naših jasnih besedah včasih počutili nekako nelagodno, malo nerodno jim
                     je bilo, da bi se o njih izjavili. </p>
                  <p>Po polstoletni komunistični obdelavi slovenska družba ni bila sposobna jasne
                     opredelitve, jasnega odnosa do zločinske preteklosti. Zato je Nova Slovenska
                     zaveza nastala in tudi ostala precej osamljena. Te poteze naše družbe, ki so
                     bile zelo vidne ob našem nastanku, tudi sedaj niso dosti drugačne. Tudi danes
                     se o domobranskem odporu proti komunističnemu nasilju in proti boljševiškemu
                     napadu jasno ne izrekajo niti demokratične politične stranke niti druge
                     organizacije. Če že morajo kaj reči, vsi govorijo le o povojnih pobojih. Prvič
                     zato, ker jih zaradi grozovitega obsega in genocidne narave ne morejo zatajiti,
                     drugič pa zato, ker jih formalno lahko naprtijo vodstvu v Beogradu, kot je to
                     storil predsednik Janez Drnovšek letos na Teharjah. S tem skušajo razbremeniti
                     domače partizane in očistiti domače zločince, v javnosti pa ustvariti vtis, da
                     niti povojni poboji niso prav slovenska zadeva. Zavest o boljševiškem napadu na
                     slovenski narod in o genocidu nad slovenskimi katoličani s tem bledi. Nekateri
                     ga na sramotne načine opravičujejo ali pa kar zanikajo. Vsi pa dosledno molčijo
                     o tem, kaj so komunistični partizani počeli leta 1941 in zlasti 1942 z
                     množičnimi umori civilistov na začetku, preden so naleteli na prvi oborožen
                     odpor. Na vprašanje, kako se je začelo, nočejo odgovarjati, z njim se nočejo
                     ukvarjati. Bilo bi preveč prizadetih, odgovori bi pokazali preveč jasno sliko,
                     drugačno od tiste, ki jo zločinci kažejo od nekdaj. Kako se je začelo, je
                     temeljno vprašanje! </p>
                  <p>
                     <emph>Janko Maček</emph>: Res je, da je Nova Slovenska zaveza še vedno zelo
                     osamljena. Glede na delo, ki ga je opravila in ga še opravlja, bi zaslužila
                     večjo pozornost slovenske javnosti pa tudi dela tistih, ki so zaradi
                     komunističnega nasilja sami trpeli med vojno in po vojni. O vzrokih za to je
                     veliko povedal že moj predhodnik. V začetku so nekateri – morda v nekaterih
                     zadevah celo mi sami – pričakovali hitre spremembe in tudi Novo Slovensko
                     zavezo gledali skozi to prizmo. Drugi so bili glede tega skrajno previdni in so
                     še danes. Mnoge odvrača to, da se ukvarjamo z mrtvimi, z grobišči in morišči, z
                     domobranci in kolaboracijo, kar bi lahko ogrozilo njihov ugled, včasih celo kak
                     privilegij. Pred kratkim smo slišali od ugledne osebe iz našega političnega
                     življenja, da ne bo nasedal mitom, ki danes skušajo izpodriniti resnično
                     zgodovino. Glede polpretekle zgodovine je še ogromno nerazčiščenega, zato so
                     naši pogledi za marsikoga moteči. Rad bi pa tu opozoril, da ne smemo pozabiti,
                     da smo pri svojem delu srečali veliko izrednih ljudi. Mnogih ni več med živimi.
                     Osebno sem hvaležen, da sem član Nove Slovenske zaveze in da sem imel in imam
                     priliko tudi na ta način spoznavati polpreteklo zgodovino, medtem ko ima
                     marsikdo na tem področju še danes resne probleme.</p>
                  <p>
                     <emph>Justin Stanovnik</emph>: Kakšno je bilo duhovno in kulturno okolje, v
                     katerem je nastopila Nova Slovenska zaveza? Tega še nihče od ljudi, ki bi od
                     njih to pričakovali, ni temeljito, vestno, dosledno analiziral. Kaj so mislili
                     ljudje, ki so demonstrirali 1988 na Roški? Kaj so v resnici mislili ljudje, ki
                     so se v deset tisočih zbirali na Kongresnem trgu in jim je tam deklamiral Tone
                     Pavček? Tega prav dobro ne vemo. Ali so mislili, da je prišel trenutek, da se
                     ločijo od zaostalega Balkana, od tehnološko zaostale družbene ideologije? Ali
                     pa so mislili tudi na kakšno globljo politično in duhovno emancipacijo? Tega v
                     resnici ne vemo. Kot je pokazal poznejši čas, si lahko mislimo, da njihova
                     konverzija ni šla prav globoko. Humus, iz katerega je rasel takratni upor (ki
                     je bil iskren in navdušen in širokopotezen), ta humus je bil zelo tenak. Kmalu
                     se je pokazala podlaga, ki se je ustvarila v času totalitarizma. Ta podlaga pa
                     je govorila, da je odhod totalitarizma slovensko dušo pustil v relativizmu in
                     indiferentnosti. Poleg vsega pa so bile na delu spet manevri kontinuitete.
                     Kontinuiteta se je odločila ne samo, da bo sestopila z oblasti, ampak da bo
                     sama vodila prehod v demokracijo ali tranzicijo. Tako smo bili predmet nove
                     manipulacije, novih lepih besedi, ki so ljudem, razen Novi Slovenski zavezi,
                     zadoščale. </p>
                  <p>Soočeni smo bili z dvoje vrst ljudmi. Najprej s tistimi, ki so nadaljevali
                     tradicijo starega slovenskega liberalizma izpred 1. in 2. svetovne vojne. To so
                     bili ene vrste ljudje. Druge vrste ljudje, mlajši, pa so predstavljali divji
                     liberalizem, ki so se ga izučili v preddverjih partije. Tako je bilo okolje
                     zaradi duhovne neobčutljivosti zelo neugodno za potrebe, ki jih je imela Nova
                     Slovenska zaveza. Poleg tega ne smemo pozabiti na pohujšanje slovenske
                     katoliške politike. Kajti po toliki smrti, po tolikem trpljenju, po tolikem
                     prenašanju tega pač nismo pričakovali. Konkretno naj omenim še težave, ki jih
                     je Nova Slovenska zaveza imela z Enciklopedijo. Enciklopedija, kakor smo
                     povedali v posebni brošuri, ki smo jo o tej zadevi izdali, je do ene tretjine
                     falsifikat. In čeprav smo zelo argumentirano, z moralno in politično
                     prizadetostjo, apelirali na SAZU, da dvigne svoj glas proti temu nacionalnemu
                     škandalu, ki ni samo škandal, ampak resna ovira, da se slovenska zavest polasti
                     same sebe. To je ena stvar. Poleg tega je pa še neka reč, ki je ne smem
                     pozabiti povedati, po mojem zelo važna. Naši liberalni duhovi, pesniki,
                     pisatelji, muziki, pa tudi ljudje iz medijev in inštitutov, ljudje, ki so sicer
                     proti totalitarizmu, proti nasilju, proti pobojem, proti partiji, so v nekem
                     smislu, čeprav si najbrž tega niti sami ne bi priznali, hvaležni partiji. Zakaj
                     so ji hvaležni? Zato, da je s svojim nastopom spremenila katoliški narod v
                     liberalnega. To, se jim zdi, je treba na vsak način ohraniti. Ti ljudje
                     dokazujejo dan na dan s svojimi nastopi, da tega ne bi hoteli spremeniti. </p>
                  <p>
                     <emph>Stane Štrbenk</emph>: Duhovno in kulturno okolje, v katerem je Nova
                     Slovenska zaveza nastopila, njej prav gotovo ni bilo naklonjeno. Osamljenost,
                     ki se je skozi njeno dosedanjo dobo čutila, je bila kar razumljiva, saj bi
                     skoraj lahko rekli, da mnogim ni bila posebno dobrodošla, še posebno pa ne
                     levici, katere je resnično strah pred javno konfrontacijo z njo. Prvi smo bili,
                     ki smo si sploh upali dvigniti glas proti organizirani levici. Na desnici pa
                     smo čutili – tudi pri Cerkvi – izredno previdnost. Vse, kar bi vrglo senco na
                     kogarkoli od prejšnjih, je bilo preslišano. Delo Nove Slovenske zaveze je bilo
                     javno in slišano, a se je vsak, ko je slišal njen glas, malo potegnil nazaj in
                     raje umolknil, kot pa se izjavil. Mislim, da je ta osamljenost škodljiva,
                     čeprav je po svoje še vedno razumljiva. Nova Slovenska zaveza zaradi tega ni
                     nikoli obupavala, kar dokazuje še posebno njeno vztrajno delo pri postavljanju
                     farnih spominskih plošč, kar ji vsi priznajo, da je veliko delo. Kljub temu pa
                     nočejo pristati na resnico, ki izhaja iz teh spominskih plošč. Tako pač je! </p>
                  <p>
                     <emph>Tine Velikonja</emph>: Spomnil bi vas samo na razmere, ki so vladale leta
                     1991 ob ustanovitvi društva Nove slovenske zaveze. Gonja in ustrahovanje,
                     osnovana na laži, naših nasprotnikov, mislim predvsem na Zvezo borcev, Združeno
                     listo in seveda Kučana samega. Podrobnosti jih niso zanimale, niso raziskali
                     ali pregledali našega programa, niso jih zanimali naši cilji, pokopati mrtve in
                     pisati resnico, ampak so tolkli kar počez, prav tako kot so to počeli med
                     vojno. Kaj vse so vedeli povedati o našem prijatelju, ki sedi tule zraven, o
                     Antonu Drobniču, ker je v 1. številki Zaveze napisal prispevek, samo
                     zgodovinsko lekcijo o Slovenski zavezi. Ker je bil na položaju generalnega
                     državnega tožilca, so Milan Kučan, predsednik države, ter celo Demosovi
                     ministri in poslanci od Rupla do Peršaka in Pluta, organizirali pravo gonjo in
                     prišli na dan s peticijo, v kateri so zahtevali prepoved društva in Drobničevo
                     razrešitev. Gonjo je zmotil napad jugoslovanske vojske na Slovenijo.
                     Preizkušena metoda, kako zaleže, če tolčeš vse počez in s tem ustrahuješ, so
                     farne spominske plošče na ljubljanskih Žalah. Stranke slovenske pomladi se jih
                     izogibajo, mogoče še položijo kakšen venec, drugače pa tja ne hodijo. In kdo
                     drug je to naredil kot Spomenka Hribar. Med tisoč imeni na ploščah je izbrskala
                     dve in nanju usmerila denunciantski prst: na Leona Rupnika in Lovra Hacina.
                     Obsojamo njeno dejanje predvsem zato, ker ji je uspelo z njim prestrašiti tudi
                     Cerkev. Ob dnevu mrtvih je bila letos 1. novembra maša na Žalah. Po njej se je
                     nadškof Uran ustavil pri spomeniku padlih za Slovenijo in zadržal pri
                     duhovniških grobovih okrog groba škofa Jegliča, ni pa se odločil za deset
                     korakov, kolikor bi jih potreboval do spomenika, na katerem je napisanih čez
                     1000 imen, med katerimi so tudi imena svetniškega kandidata Lojzeta Grozdeta,
                     petnajst pričevalcev za vero, nekaj deset duhovnikov z Lambertom Ehrlichom na
                     čelu. In tretja, bi rekel, Moravče. Tja smo hodili in sodelovati v odboru.
                     Borci so takoj začeli z ofenzivo, da morilcev že ne bodo trpeli na njej. V
                     odboru smo se dogovorili za napis: »Žrtve vojne in revolucije Moravške doline«.
                     A razgrajanje je bilo prehudo in demokratična stran z nekdanjo moravško županjo
                     Ljudmilo Novak na čelu je kapitulirala in pristala na napis »Zamolčanim
                     žrtvam«.</p>
                  <p>Ali je Nova Slovenska zaveza razumno koncipirala svoj angažma? Kako ocenjuje
                     Nova Slovenska zaveza svoj 15-letni obstoj? Kaj lahko rečete o njenih uspehih
                     in neuspehih?</p>
                  <p>
                     <emph>Anton Drobnič</emph>: Ko smo ustanavljali Novo Slovensko zavezo, določali
                     njen družbeni status in njen program ter način delovanja, smo pregledali več
                     možnosti in načinov delovanja. Odločiti se je bilo treba predvsem med politično
                     stranko in civilnim društvom. Politična stranka bi vzela vse naše skromne moči
                     za vsakdanje politične zadeve. Zato smo se odločili za društvo, v katerem bomo
                     lahko pričali, raziskovali in razglašali resnico protikomunističnega upora
                     slovenskih katoliških in demokratičnih ljudi zoper boljševiški napad v času
                     druge svetovne vojne in okupacije. To že petnajst let delamo z vso resnostjo,
                     brez čustvenega pretiravanja. Čim bolj objektivno skušamo poiskati bistvena
                     dejstva, če bo kdaj možno, tudi v sodelovanju z nekdanjimi nasprotniki. Tega
                     koncepta se je Nova Slovenska zaveza skušala držati vsa leta svojega delovanja
                     in posebnih odstopanj ni bilo. </p>
                  <p>Večkrat sem razmišljal, ali smo šli po pravi poti, vendar nisem našel nobenega
                     resnega razloga proti. Zato sem zadovoljen, da smo se tako odločili in da smo
                     kljub neštetim oviram in nasprotovanjem, še posebno zatajevanju in osamljenosti
                     vztrajali in uspeli. Na zunaj se naše delo najbolj izraža na naših velikih
                     slovesnostih, ki jih prirejamo vsako leto v Kočevskem rogu in na Teharjah, in
                     na številnih manjših. Izraža se zlasti v reviji Zaveza, ki je med slovenskimi
                     revijami nedvomno nekaj posebnega, nekaj takega, česar drugod ne najdemo.
                     Trajna posledica našega dela so tudi farne spominske plošče, že blizu dvesto
                     jih je, dve knjigi farnih spominskih plošč in ne nazadnje tudi tisoči popisnih
                     listov, ki so dragoceni dokumenti o žrtvah boljševiškega napada. Tudi mnogo
                     drugih uspehov našega dela se je še nabralo, vidnih in nevidnih.</p>
                  <p>Ves čas smo skušali delovati pozitivno, objektivno in kulturno. Na žalost pa
                     naši nekdanji nasprotniki ostajajo tudi po šestdesetih letih skrajno sovražni
                     in se tako kot tedaj tudi danes z nami nočejo niti pogovarjati. Morda je ob tej
                     priliki prav, če povem, da je do prvega, čeprav posrednega stika med
                     organizacijo Združenja zvez borcev in Novo Slovensko zavezo prišlo letos julija
                     pri predsedniku Državnega zbora – tudi na njegovo pobudo – na pogovoru o
                     ureditvi prikritih vojnih grobišč. Na začetku dveurnega pogovora med
                     predsednikom DZ dr. Francem Cukjatijem, predsednikom ZZB Janezom Stanovnikom in
                     menoj kot predsednikom NSZ se je Janez Stanovnik obrnil k predsedniku Cukjatiju
                     in pribil: »Nisem se prišel pogovarjat z njimi« – in z roko pokazal proti meni,
                     ne da bi me pogledal – »ampak sem prišel svetovat in pomagat samo vam!«. Po
                     podatkih, ki sem jih dobil, je kasneje svojim borcem tudi zanikal, da sva si ob
                     tem srečanju podala roki. Vzdušje pri nekdanjih nasprotnikih je torej še po
                     šestdesetih letih, ko se je že ves svet spravil, pokopal vse mrtve in pogledal
                     naprej, tako nabito s sovraštvom, tako zadušljivo, da si niti njihov predsednik
                     ne upa priznati, da se je z nasprotnikom normalno srečal in pogovarjal. </p>
                  <p>
                     <emph>Janko Maček</emph>: Kot sem že prej omenil, spadam med mlajše pri Novi
                     Slovenski zavezi, zato se ne čutim najbolj poklicanega dajati ocene njenega
                     dela, sem pa prepričan, da je Nova Slovenska zaveza v 15-tih letih opravila
                     izredno veliko delo in da je bil njen program pravilno zastavljen. Seveda, če
                     bi vedeli vnaprej, kako bo teh 15 let potekalo, bi morda to in ono stvar
                     postavili nekoliko drugače. Mislim, da tudi srečanja, ki jih je pravkar opisal
                     gospod Drobnič, potrjujejo, da je delo Nove Slovenske zaveze pravilno, da je
                     treba vztrajati in ga v tej smeri nadaljevati. </p>
                  <p>
                     <emph>Justin Stanovnik:</emph> Ko slišim vprašanje, ali je Nova Slovenska
                     zaveza razumno koncipirala svoj angažma, pomislim na nekatere besede, ki so se
                     že pojavile, če ne bi morda bilo bolje, da bi se Nova Slovenska zaveza 1991
                     leta ustanovila kot politična stranka. Mislim, da je dejstvo, da se ni vdala
                     tej možnosti in vabi, ampak je ostala kulturna zgodovinska organizacija,
                     pametno, ker verjetno ne bi zdržala naporov, ki bi jih obstoj politične stranke
                     zahteval. 15-letni obstoj tudi sam ocenjujem pozitivno. Zdi se mi – kako bi
                     rekel – srečna okoliščina, da nikoli nismo počeli stvari, zaradi katerih nam bi
                     moralo biti nerodno. Ohranjali smo dostojnost in dostojanstvo. V svojem
                     govorjenju se nikoli nismo vdajali histeriji in nismo nikoli nikomur jemali
                     osnovnega dostojanstva. Nas je vodila neka ambicija, ki je nismo nikoli
                     definirali, ampak je bila v nas, v našem duhovnem substratu, da ne povemo
                     ničesar, kar ne bi mislili – po premisleku mislili – da je res. To nas je
                     vodilo in tega smo danes pravzaprav veseli. Čudim se, da kultura, v kateri smo
                     nastopili, ni slišala našega govorjenja. To se mi zdi nenavadno. Pravzaprav
                     nekaj pove o tej kulturi, o neobčutljivosti te kulture in o njeni
                     nepripravljenosti. To, kar je Drobnič prej omenil, kako ZB sovražno gleda na
                     NSZ, h temu stavku, ki je seveda pravilen, bi jaz dodal dve pripombi, zakaj to
                     delajo. Prvič zato, ker jih njihov oblastniški instinkt nezgrešljivo opozarja,
                     da morajo vztrajati na tem, sicer izgubijo oblast. To je vprašanje oblasti. To
                     je ena stvar. Drugič je pa tu jeza. Vsaj jaz opažam v njihovem govorjenju
                     veliko jezo. V čem je ta jeza? Ta jeza raste iz spoznanja, da so zgodovinsko
                     propadli, da jim je zgodovina dala consilium abeundi. Še bolj važno pa je to,
                     da so za to, da so se v zgodovini za pol stoletja uveljavili, napravili toliko
                     zločinov. Zato se jim zdi to, kar je zgodovina z njimi naredila, krivično.
                     Njihova jeza izvira iz tega. </p>
                  <p>
                     <emph>Stane Štrbenk:</emph> Za nas ni bilo vprašljivo prav nič, da bi nam
                     oviralo ustanovitev Nove Slovenske zaveze. Vedeli smo, kaj hočemo, in do
                     ustanovitve je hitro prišlo. Tudi ni bilo težko postaviti njen koncept dela,
                     ker smo vsi čutili, kaj potrebujemo, kaj želimo. Tako smo si brez težav
                     postavili svoje programske smernice, postavili smo naloge v pravilih in ne
                     enega in ne drugega v vsem času obstoja nismo v ničemer spremenili. Očitno smo
                     že na začetku postavili prave cilje, prave smernice, prave naloge, torej
                     pravilno usmeritev. Menim, da v času obstoja Nove Slovenske zaveze nismo
                     napravili vsega, kar bi mogoče lahko, vendar pa smo njen program in njene cilje
                     v glavnem vseskozi uresničevali in jih tudi uresničili. Morda bi za neuspeh
                     šteli samo to, da nismo mnogo pomladili naše organizacije, kar je škoda, ki jo
                     bomo težko popravili. Nesporno pa je njen velik uspeh to, da smo vseskozi
                     ostali v javnosti prisotni in vidni, čeprav nas niso ravno glasno priznavali,
                     da ne govorimo o velikem uspehu pri farnih spominskih ploščah. Vsi nam
                     priznajo, farne spominske plošče, naša revija in knjige so dokumenti naše
                     zgodovine, dokumenti, ki jih ne more prezreti nihče, ki se resno ukvarja s
                     slovensko državljansko vojno.</p>
                  <p>
                     <emph>Tine Velikonja</emph>: Zgodovina Nove Slovenske zaveze je presenetljiva
                     zgodba o uspehu. Eno redkih društev je, morda celo edino, ki je delovalo
                     izključno s pomočjo lastnega denarja, torej od članarine in naročnine. Seveda
                     so pomagali tudi prijatelji društva tako doma kot po svetu. Revija Zaveza je
                     edina med revijami za zgodovinska in kulturna vprašanja v Sloveniji, ki ni od
                     država prejemala nič, obenem pa revija, ki jo razpošiljamo po svetu v najmanj
                     petsto izvodih vsake številke in katere naklada nikdar ne pade pod 2500
                     izvodov. Izseljenska matica se sicer hvali z večjo naklado svoje revije, vendar
                     jo deli zastonj, kot bi šlo za reklamo za pralni prašek. Podvig je bil mogoč
                     samo tako, da je bilo vse delo opravljeno prostovoljno. Nova Slovenska zaveza
                     je šele nedavno dobila status društva, ki dela v javno dobro, in upravičeno
                     računa na državni denar.</p>
                  <figure>
                     <graphic url="slike_z_59/z_59_13.png"/>
                     <head>
                        <name type="author"/></head>
                  </figure>
                  <p>Še vedno pa ostaja odprto, kaj bi bilo boljše, društvo ali politična stranka.
                     Tiste tri odstotke bi vedno dobili na volitvah, da bi se zrinili v državni
                     zbor. Uspeh se nam je ponujal zlasti leta 1996 zaradi poniglave vloge krščanske
                     demokracije, ki je do konca mandata vztrajala v španoviji s strankami
                     kontinuitete. Če bi prišli v državni zbor, bi imeli na razpolago javni
                     mikrofon, da bi se nas lahko slišalo v deveto vas. To bi bila prednost, slabost
                     pa drobitev moči. Ni nas namreč veliko in staramo se, le nekaj let imamo še
                     pred seboj, potem pa bomo delo predali mlajšim in drugačnim, ki bodo našli
                     svojo pot in lastni način delovanja.</p>
                  <p>
                     <emph>Kako bi morali razumeti preteklost, da bi iz nje razbrali vodilno moralno
                        in duhovno matrico za nadaljnje obstajanje v zgodovini?</emph>
                  </p>
                  <p>
                     <emph>Anton Drobnič</emph>: Dogajanje v Sloveniji med drugo svetovno vojno
                     moramo razumeti kot boljševiški napad mednarodnega komunizma na slovenski narod
                     in na njegovo krščansko in evropsko kulturo v času, ko je bil v smrtni stiski
                     zaradi trojne fašistične okupacije. Takšni zlorabi velike narodove nesreče za
                     komunistično revolucijo so se pridružili tudi krščanski socialisti. Večina
                     slovenskih katoličanov pa je – čeprav osamljena – barbarski napad mednarodnega
                     terorizma kljub krinki boja proti okupatorju pravočasno spoznala po njegovih
                     delih in se mu prisebno uprla tako z besedo kot z orožjem ter ga kljub hudim
                     razmeram sovražne okupacije tudi uspešno odbila. Umakniti se je morala šele
                     pred silo redne armade. Ni bila premagana, ampak zločinsko pomorjena. </p>
                  <p>Slovenski katoličani in drugi demokrati so potem pol stoletja trpeli v
                     komunističnem totalitarnem sistemu laži in stalnega preganjanja. Ves čas pa so
                     vztrajali v duhovnem in tudi fizičnem odporu proti laži in terorju in končno
                     dosegli tako poraz in sesutje komunizma kot narodno osamosvojitev. </p>
                  <p>Vztrajna zvestoba domu in narodu, krščanski veri in kulturi, zmernost in
                     poštenost na eni strani, na drugi pa čuječnost in prisebnost, zlasti pa dejavna
                     odločnost pri zavračanju spoznanega zla so vrednote, ki so Slovencem omogočile
                     častno preživetje tako sovražne okupacije in revolucionarnega nasilja kot
                     kasnejše totalitarne države. Te vrednote naj bodo vodilo tudi za častno
                     ravnanje in preživetje prihodnjih rodov. Misliti, da bo hoteno zlo prineslo kaj
                     dobrega, pa je zločin.</p>
                  <p>
                     <emph>Janko Maček</emph>: Ko se že več let ukvarjam z rubriko Kako se je
                     začelo, imam priliko spoznavati, koliko dobrega je bilo v naši polpretekli
                     zgodovini, seveda je pa bilo tudi veliko zla iz zakladnice dobrega. Gotovo
                     lahko naberemo veliko zgledov za sedanjost, čeprav se zaradi časovne
                     odmaknjenosti morda ne bi mogli uporabiti kot praksa. Mislim, da je zlo vedno
                     treba imenovati s pravim imenom in se truditi, da bi ga čim bolj spoznali. Naša
                     preteklost je sicer težka, vendar tako bogata, da iz nje lahko rastemo v
                     sedanjost in prihodnost. </p>
                  <p>
                     <emph>Stane Štrbenk</emph>: Ali smo se slovenski katoličani iz državljanske
                     vojne kaj naučili? Če pravimo, da je bila slovenska družba pred vojno socialno
                     in idejno razdeljena, lahko tudi v tem iščemo vzroke, zaradi katerih so
                     nekateri Slovenci verjeli lažnjivim obljubam komunistov in jim sledili.
                     Socialne krivice in zatiranje lahko potegnejo k uporu, revolucij in nasilju.
                     Glavni vzrok za revolucionarno nasilje v Sloveniji in zlorabo ljudskega
                     zaupanja pa je bila brezobzirna sla mednarodnega in domačega komunizma za
                     razrednim bojem in oblastjo delavskega razreda ali komunistične partije kot
                     njegove avantgarde in ne socialne razmere. To dokazuje dejstvo, da so
                     revolucijo v Sloveniji pripravili, začeli in vodili ter v njej sodelovali in jo
                     podpirali predvsem bogati liberalci in ne ravno revni intelektualci, ne pa
                     reveži in brezdomci. Razmerja med bogatimi in revnimi in socialne razlike v
                     Sloveniji pred vojno vendar niso bile tako velike ali neznosne, da bi same po
                     sebi povzročile upor in nasilje, čeprav so komunisti takšno revolucijo
                     nekajkrat skušali izzvati že pred vojno. Vsekakor pa nas preteklost uči, da
                     kratenje človekovih pravic in nepravične socialne razlike niso v prid družbeni
                     in politični stabilnosti in mirnemu sožitju.</p>
                  <p>
                     <emph>Justin Stanovnik</emph>: Če se iz časa, skozi katerega smo Slovenci šli v
                     20. stoletju, ne bi ničesar naučili, bi to bil izgubljen čas. Saj ni mogoče, da
                     bi ga nam dodelilo slepo naključje, ampak je za njim morala biti neka volja, ki
                     ga je inscenirala, ravno takrat in ravno takega, z nekim namenom. Zato ta čas,
                     če bi ga pustili vnemar in ne bi skušali razbrati skritega besedila, ki utegne
                     biti v njem, ne bi bil samo izgubljen, ampak bi izpričeval tudi našo temeljno
                     neposlušnost, ki bi kdaj pozneje, ko že nihče več ne bi mislil na vse,
                     izstavila svoj račun. </p>
                  <p>Velikost bolečine, ki so jo morali prenesti posamezniki in cela skupnost, je
                     bila tako neznanska, da bi bilo nemalo čudno, če ne bi dosegla predvsem ene
                     stvari: da se ne bi zavedeli, da smo, da obstajamo. Biti je ena stvar, biti in
                     vedeti, da si, pa druga. Ko se, zaradi česarkoli, zaveš, da si, se že, nujno in
                     samo po sebi, vprašaš ne samo, kaj si, ampak tudi, kaj bi moral biti. Napetost
                     med zavedanjem tega, kar si, in zavedanjem tega, kar bi moral biti, pa
                     proizvaja energijo, ki potiska tako posameznika kot skupnost v stanje zrelosti.
                     Tako bi globina doumetja tega, skozi kar smo v 20. stoletju šli, lahko Slovence
                     pripeljala do tega, da bi dozoreli kot narod. Formalni okvir naše zrelosti je
                     država, ki smo jo dosegli in postavili – v nenavadno naklonjenih okoliščinah,
                     kar bi tudi morali opaziti – njena vsebina pa narodova identiteta in spoznanje,
                     da je zrelost treba uveljaviti v nomosu razuma. In to, kar nas je 20. stoletje
                     naučilo, je ravno to, da se nikoli več ne smemo prepustiti silam, ki delujejo
                     zunaj razuma. Poslušnost razumu je ena zavezanost, ki izhaja iz razumetja
                     preteklosti, druga pa je zvestoba tradiciji, ki v Sloveniji pomeni zvestobo
                     krščanski kulturi. Razum in krščanska kultura predstavljata edino jamstvo za
                     varno plovbo po še ne zarisanih morjih prihodnosti. </p>
                  <p>
                     <emph>Tine Velikonja</emph>: Vprašanje ni jasno. Ali so mišljeni Slovenci ali
                     slovenski katoličani? Če so to Slovenci, bi rekel, da gre predvsem za
                     demografsko vprašanje. Besedi moralno in duhovno pomenita notranjo moč, ki se
                     kaže tudi v demografski moči nekega naroda. Anton Trstenjak, ki ga sicer nimam
                     rad in je daleč precenjen, je modro povedal: »Slovenci nimamo dovolj otrok, ker
                     jih nimamo radi.« Ob sedanjem upadanju rojstev nam postaja vedno bolj jasno,
                     kako nepopravljiva rana je bila zadana slovenskemu narodnemu telesu s pomorom
                     12.000 fantov in mladih mož. </p>
                  <p>Če so mišljeni slovenski katoličani, pa bi jim naročil, naj živijo avtentično,
                     naj uživajo življenje in ostajajo zvesti Bogu in narodu. Kar se tiče politike,
                     imamo žal po nastopu slovenske pomladi s krščanskimi politiki slabe izkušnje.
                     Saj nastopati še kar znajo in jezik jim dobro teče, oblečeni so vedno praznično
                     in kravato imajo vedno pravilno zavezano, z njihovimi moralnimi kvalitetami pa
                     je bolj tako. Primerjajte med seboj Pučnika in brata Podobnik, da se ne bom
                     zaletaval samo v Peterleta. Prvi liberalec in deklarirani ateist, druga dva
                     pobožna gospoda, ki sta vsako nedeljo pri obhajilu. </p>
               </div>
            </div>
         </div>
         <div type="div1">
            <head>Kako se je začelo</head>
            <div type="div2">
               <head>Teror zaradi strahu in strah pred terorjem</head>
               <docAuthor>Janko Maček</docAuthor>
               <div type="div3">
                  <p>Pred nami je zadnja številka Zaveze v letu 2005, ko se je ves svet spominjal
                     konca druge svetovne vojne. Na nekaterih slovesnostih, ki so jih organizirali v
                     ta namen, na primer v Auschwitzu in v Moskvi, so se zbrali državniki z vsega
                     sveta. Posebna pozornost je bila namenjena nekdanjim zapornikom, ki so
                     preživeli holokavst in dočakali tudi 60-letnico konca svojih rabljev. </p>
                  <p>Pri nas smo se teh slovesnosti ob 60-letnici spominjali z grenkim priokusom, da
                     je bilo prav leto 1945 leto množičnih pobojev, da se je tedaj namesto
                     obljubljene svobode in demokracije začela skoraj polstoletna doba
                     komunističnega totalitarizma. Marsikatera slovenska fara in občina je tedaj
                     izgubila desetine in stotine najboljših sinov in hčera, ki so izginili v raznih
                     breznih in drugih grobiščih širom Slovenije. O tem je zgovorno pričala razstava
                     o prikritih grobiščih v Muzeju novejše zgodovine v Ljubljani, ki so jo pred
                     kratkim zaprli. Več kot 400 takih grobišč je do sedaj uradno evidentiranih, pa
                     menda še niso vsa, na primer med njimi ni Blažetove jame nad vasjo Sava pri
                     Litiji. Šestdeset let po koncu vojne še nismo pokopali mrtvih. Dosegli smo
                     osamosvojitev in lastno državo, kot narod pa ostali razdvojeni. Kako bomo
                     ohranili svojo samobitnost v pisani množici Evrope – pod neusmiljenimi pritiski
                     globalizacije?</p>
                  <p>Kako je z našo spravo? Če smo si nekako edini v tem, da so bili povojni poboji
                     zločin, se razhajamo že ob vprašanju, zakaj je do njih prišlo. Ob spominu na
                     konec druge svetovne vojne se revolucionarna stran ponaša s protifašistično
                     koalicijo in s prstom kaže na kolaboracijo druge strani. Pravijo, da je
                     dejstvo, da so domobranci kolaborirali z okupatorjem in da so povojni poboji
                     tudi dejstvo, ki se ga ne da spremeniti in ne izbrisati. Ker nam je potrebna
                     narodna sprava, je najbolje, da na vse to pozabimo in skrbimo za bodočnost. O
                     revoluciji govore samo protirevolucionarji, ki bi radi opravičili svoje
                     sodelovanje z okupatorjem. Sredi Ljubljane stoji mogočen spomenik revolucije, v
                     arhivih in knjižnicah ležijo kupi dokumentov in knjig o socialistični oziroma
                     ljudski revoluciji na Slovenskem, njeni še živi izvajalci pa so »prepričani«,
                     da je bilo med vojno le nekaj pobojev, toda to so bile pravične kazni za
                     kolaboracioniste ali pa napake nekaterih preveč zagretih borcev za svobodo.</p>
                  <p>Če je vse to res, zakaj potem tak strah pred revolucionarnim terorjem, zakaj
                     stotine beguncev že med vojno in tisoči ob koncu vojne, ki so se potem
                     razselili na vse strani sveta. O tem nasilju in strahu zaradi njega bi radi
                     nekaj povedali v današnjem Kako se je začelo. Kdor tega ni doživel sam, težko
                     razume težo tistega časa. Zakaj tak strah in groza? Vprašanje ni enostavno,
                     vendar bomo skušali nanj dati vsaj skromen odgovor.</p>
               </div>
               <div type="div3">
                  <head>Že v začetku je bilo nasilje</head>
                  <p>Leta in leta smo praznovali 27. april kot dan ustanovitve OF, čeprav je bila
                     tedaj ustanovljena Protiimperialistična fronta. Sovjetska zveza je namreč tedaj
                     še imela prijateljske zveze s Hitlerjem, zato je Kominterna svojim članom
                     prepovedala kakršnokoli protinacistično udejstvovanje. Šele po napadu Nemčije
                     na Sovjetsko zvezo se je Protiimperialistična fronta preimenovala v Osvobodilno
                     fronto. Do tedaj so Nemci na Gorenjskem in Štajerskem že preselili precej
                     Slovencev in nobena skrivnost ni, da so jim pri tem asistirali tudi komunisti.
                     Toda Slovenski poročevalec je 11. julija 1941 objavil Kidričev članek K
                     dejanjem, kjer je med drugim rečeno: »Osvobodilna fronta slovenskega naroda, ki
                     ji je dala pobudo Komunistična partija Slovenije in ki se ji je na temelju
                     popolne enakopravnosti pridružilo vse, kar misli in čuti odkritosrčno
                     slovensko, je zavzela tak razmah, da jo smemo po vsej pravici imenovati edinega
                     slovenskega predstavitelja ... Kdor pa bi kakorkoli želel razrušiti sveto in
                     nedotakljivo enotnost Osvobodilne fronte, ta bi se s samim takim dejanjem
                     uvrstil med izdajalske pomočnike fašistovskih zločincev.« Konec avgusta 1941 je
                     Delo prineslo Kidričev članek Izdajstvo reakcionarne buržuazije nad lastnim
                     narodom, kjer ponavlja: »Osvobodilna fronta slovenskega naroda je vzpostavljena
                     in je danes edini upravičeni narodov predstavnik ... Pojem Osvobodilne fronte in
                     pojem slovenskega naroda postajata istovetna. Kdorkoli danes kakorkoli napada
                     Komunistično partijo, vrši protinarodno delo, ta se je znašel na isti liniji z
                     nemškimi in italijanskimi fašisti.«</p>
                  <figure>
                     <graphic url="slike_z_59/z_59_14.png"/>
                     <head>Divji svet Brezove Rebri <name type="author"/></head>
                  </figure>
                  <p>15. avgusta 1941 je bila v Ljubljani ustanovljena Varnostno–obveščevalna služba
                     VOS, slovenska čeka, ki je bila podrejena neposredno centralnemu komiteju
                     partije. Na čelu obveščevalne službe je bila Zdenka Kidrič, na čelu varnostne
                     likvidatorske službe pa Franc Ravbar – Vitez. Konec marca 1942, ko so
                     ljubljanski vosovci imeli na vesti že nekaj desetin žrtev, se Kardelj v pismu
                     Titu pohvali, da je OF v Ljubljani postala prava oblast in da »se je vsi
                     bojijo, zlasti po ustrelitvi Praprotnika, največjega slovenskega kapitalista.
                     Vse to bi bilo nerazumljivo brez tako imenovane Varnostne in obveščevalne
                     službe OF in Narodne zaščite. <emph>Predvsem je Varnostna služba OF</emph>.
                     Dejansko je ves aparat sestavljen iz članov partije in tega naši ne dajo iz
                     rok, niti ne dovolijo kontrole. Vodstvo je enotno in je sestavljeno iz
                     sekretarjev obeh delov in voditelja celotne službe, ki je direktno vezan na CK.
                     Eksekucijski aparat sestoji iz okrog 50 mož, oboroženih z revolverji in
                     bombami, ki so se dobro izvežbali. Ti fantje delajo vse mogoče stvari ...
                     Varnostne službe se vsi bojijo kot hudiča, prav to pa daje – poleg Narodne
                     zaščite in partizanov – OF značaj resnične oblasti ... Slovenci smo menda edini
                     narod v Evropi, ki ima svoje belo emigracijo že v času, ko je sama na oblasti.
                     Iz Ljubljane namreč vedno pogosteje bežijo v Italijo belogardistični izdajalci
                     itd. Varnostna služba je prišla namreč na tako dober glas, da se tisti, ki ga
                     je vzela na muho, ne more rešiti, zato bežijo, zato se jih je polastila prava
                     panika.« (Dokumenti ljudske revolucije v Sloveniji I, stran 323)</p>
                  <p>Tako iz prve roke o tem, kakšna združba je bila VOS in kako je delovala. V
                     času, ko je Kardelj o tem pisal, so se tudi na podeželju že začeli poboji,
                     politični umori. Ker tam VOS v glavnem ni bila organizirana, so to nalogo
                     prevzele kar partizanske enote, v nekaterih slučajih tudi krajevna Narodna
                     zaščita – terenci. Okupatorji so skrajno slabo skrbeli za varnost prebivalstva
                     na zasedenem področju, zato so vosovci in druge teroristične skupine v začetku
                     imeli dokaj lahko delo. Njihove žrtve niso imele nobenega pravega zatočišča.
                     Kdo bi mogel vedeti, kateri od pešcev na ulici je organiziran morilec, ali da
                     duhovnik, ki zvoni pri vratih – Natlačenov umor – ni duhovnik, ampak oborožen
                     izvrševalec komunistične obsodbe. Kaj je mogel storiti kmečki gospodar, ko so
                     sredi noči potrkali na vrata in ga ustrelili kar na hišnem pragu ali pa
                     odpeljali s seboj? Ni čudno, če so se ljudje bali, kot je zapisal Kardelj.
                     Bežali so pa v resnici le redki, saj za to niso imeli možnosti pa tudi ne
                     potrebe, ker se niso počutili krive.</p>
                  <p>Organizatorji VOS so poskrbeli tudi za njeno »zakonsko utemeljitev«. Ko se je
                     Vrhovni plenum OF 16. septembra 1941 preimenoval v Slovenski narodno
                     osvobodilni odbor, je nemudoma izdal nekaj važnih odlokov, med njimi tistega o
                     zaščiti naroda, ki že določa smrtno kazen za izdajalce. Vsako organiziranje in
                     delovanje izven okvira OF je tako postalo narodno izdajstvo in zanj je bila
                     zagrožena smrt. V odloku je bilo tudi določeno, da osebno zaslišanje obtožencev
                     ni potrebno, da pritožba proti razsodbi posebnega sodišča ni možna. Tako je
                     partija »legalizirala« poboje političnih nasprotnikov, ki jih je začela že prej
                     in se lotila boja za prevzem oblasti. Angela Vode je o tem zapisala, da »je šlo
                     za prevzem oblasti, kjer ne sme biti komunistom nihče na poti, ki bi mislil s
                     svojo glavo, pa tudi korita niso hoteli z nikomer deliti«. (Skriti spomin ...,
                     str. 71) Komunisti so tudi poskrbeli, da so svoje žrtve pred pobojem in po njem
                     čimbolj oblatili in tako pred ljudmi opravičili svoje dejanje. Največkrat so
                     jim naprtili sodelovanje z okupatorjem in organiziranje državljanske vojne. Ko
                     so 4. decembra 1941 na Vodnikovi cesti v Ljubljani ustrelili inženirja Emmerja,
                     ga je Slovenski poročevalec označil za voditelja bele garde. Ko na drugi strani
                     še nihče ni mislil na kako obliko oboroženega protirevolucionarnega boja, so že
                     na veliko govorili in pisali o beli gardi in o državljanski vojni.</p>
               </div>
               <div type="div3">
                  <head>Zakaj so se ljudje začeli bati VOS-a in partizanov</head>
                  <p>Kardelj v omenjenem pismu izraža zadovoljstvo, da se ljudje VOS-a boje in da
                     pred njim celo beže v Italijo. Po njegovem je to dokaz, da je OF oziroma
                     partija že postala oblast. Kaj pa pravzaprav pomeni bati se nekoga, kakšen je
                     bil strah, ki smo ga med vojno občutili pred partizani in po vojni pred oznovci
                     in udbo. Naslednja primerjava morda ni čisto dobra, vendar naj jo zapišemo. Na
                     podeželju smo bili otroci nekoč v poletnih mesecih skoraj vedno bosi. Celo v
                     šolo smo šli bosi in učitelji se zaradi tega niso razburjali. Tudi v gozd smo
                     tekli brez čevljev in nobena posebnost ni bila, če smo kdaj videli kačo, ki bi
                     lahko bila strupena. Odrasli so nas vedno opozarjali, da so kače nevarne in naj
                     se jim izogibamo. Zdi se, da so se ta opozorila vsidrala tako globoko v našo
                     zavest, da so se spremenila v strah, da smo se bali tudi slepca na travniku,
                     čeprav smo vedeli, da sploh ni nevaren.</p>
                  <p>Znani igralec Boris Kralj je leta 1994 izdal knjigo Bežanja, beganja in
                     iskanja, kjer je popisal spomine na svoje življenje. Že na prvih straneh te
                     knjige opisuje, kako je njegova družina 6. aprila 1941, ko se je zvedelo za
                     začetek vojne, bežala v vasico Beč nad Begunjami. Boris je imel tedaj 12 let,
                     brat Marjan pa 9. Pri Jurentovih v Beču, kjer so Kraljevi preživeli tistih
                     nekaj dni begunstva, so tudi imeli dva nekoliko starejša fanta. Nekega
                     popoldneva so potem vsi štirje odšli do Krimske jame oziroma do previsnih sten,
                     od koder so opazovali Ljubljansko barje, Borovnico in »slavni borovniški most«.
                     Ko so se naveličali pogleda na čudovito pokrajino, so odšli k jami in domačina
                     sta začela vanjo metati kamenje. Borisa je bilo strah in šele po daljšem
                     prigovarjanju se je odločil, da tudi sam vrže kamen. Dolgo je bilo vse tiho,
                     končno so pa le zaslišali zvoke kamna, ki je udarjal ob stene. Kralj pravi, da
                     so vse to počeli z zbranostjo pa tudi z grozo. Ne ve, ali zaradi teme v jami
                     ali zaradi zvoka, ki se je vedno bolj oddaljeval in končno utihnil, ali pa
                     zaradi nečesa četrtega – nepojasnjenega. Otroci z Beča, Župenega in drugih
                     krajev tam blizu so Krimsko jamo poznali, saj so na gozdnih jasah okoli nje
                     pasli živino. Včasih so tudi v nedeljo popoldne pritekli do Strmca. Še jeseni
                     1941 so tu pasli in se zabavali in prav nič jih ni skrbelo, da bi srečali
                     četnike, o katerih so slišali govoriti odrasle. Niso si predstavljali, da bo
                     čez nekaj mesecev tu zraslo taborišče, kjer bo delovalo revolucijsko sodišče,
                     in da bodo namesto kamenja metali v jamo ljudi, da bo jama nenadoma postala
                     kraj groze in smrti.</p>
                  <p>Le nekaj mesecev spomladi in poleti 1942 je Krimska jama služila revolucijskemu
                     terorju. Nikoli ne bomo natančno vedeli, koliko žrtev je pogoltnila njena
                     globina, koliko je bilo med njimi rešencev z vlaka, ki so ga partizani v noči
                     na 29. junij 1942 ustavili pri Verdu in proti pričakovanju na njem našli
                     internirance. Kako so pa ljudje teh krajev zvedeli, kaj se dogaja pri Krimski
                     jami? Na Župenem so videli, kako je nekoč patrola vodila proti taborišču več
                     begunjskih deklet. Ko so nekaj dni kasneje vprašali partizana Matizlja, kaj je
                     z njimi, je čudno odgovoril, da so že tri dni tam notri pa se še vedno sliši
                     njihovo javskanje. Družina, ki je zaradi strahu pred partizani prespala noč pri
                     sosedu, je zjutraj doma našla listek s sporočilom: »Nocoj ste pobegnili, toda
                     kmalu se boste znašli v Krimski jami.« Od tedaj so se večkrat pojavile grožnje:
                     »Vedite, da je še dovolj prostora v Krimski jami.«</p>
                  <p>Ni čudno, če je med ljudmi zavladal strah. Seveda pa je bil pri Krimski jami
                     opravljen le en del nasilja, ki je v tistem času pritisnilo na ljudi teh
                     krajev. V Vidovski fari so 23. aprila na njihovih domovih umorili župana
                     Tekavca, občinskega tajnika Strleta in odbornika Valentina Strleta. V begunjski
                     fari so odpeljali Mira Koširja, nato pa v viharni noči 27. julija na dvorišču
                     domače hiše ustrelili 22-letnega Janeza Hitija, njegovega mlajšega brata
                     Franceta pa odpeljali s seboj in vrgli v Mihcovo brezno. Seveda nismo navedli
                     vseh imen. Vidovskega župnika Žužka so partizani ustrelili malo izven vasi, ko
                     se je z njihovo dovolilnico – tedaj je namreč cela planota spadala k
                     osvobojenemu ozemlju – odpravil v Cerknico. Potem so razširili vest, da so ga
                     morali ustaviti, ker je hotel odnesti Italijanom seznam sodelavcev OF. Ko so se
                     kasneje približali Italijani, so partizani oddali proti njim nekaj strelov in
                     se umaknili. Okupatorska vojska se je strašno znesla nad nič krivimi domačini.
                     21. julija so v kamnolomu za vasjo ustrelili 20 moških, 14. avgusta pa na
                     Blokah še 12 moških, ki so se jim sami prišli javit. Tudi za Otavčane so bile
                     posledice osvobojenega ozemlja strašne. Italijani so odpeljali vse može in
                     fante, jih postrelili in pustili ležati ob poti proti Stražišču. Prišlo je
                     nekaj Župencev, da so jih pobrali in pokopali na domačem pokopališču. Zvečer po
                     pogrebu pa so prišli partizani in odpeljali 16-letno Pavlo Knap ter njeno
                     mater, češ da sta krivi za pokol mož in fantov, ter ju vrgli v Mihcovo brezno.
                     Kdo bi mogel razumeti to čudno prepletenost dogodkov in ga ob vsem tem ne bi
                     postalo strah!</p>
                  <p>Če bi kdo pomislil, da je bilo tako hudo samo na Notranjskem, bi se motil.
                     Poglejmo torej na drugi konec Slovenije, v Belo krajino, kjer so partizani 14.
                     maja 1942 odpeljali profesorja in znanega narodnoobrambnega delavca Antona
                     Ovna. O njem smo pisali v 20. številki Zaveze, vendar bomo tu na hitro ponovili
                     njegovo zgodbo. Bil je doma v kmečki družini v Stranski vasi pri Semiču.
                     Študiral je slavistiko v Ljubljani in v Pragi. Leta 1930 je diplomiral in takoj
                     nastopil službo na državi klasični gimnaziji v Mariboru. V začetku šolskega
                     leta 1935/36 je bil prestavljen v Ljubljano. Začel je izdajati nacionalistični
                     listič Mrtva straža, ki ga je sam pisal, urejal in financiral. Pričakovali bi,
                     da ga bodo tudi zato pustili v Ljubljani, toda kmalu je bil spet premeščen v
                     Maribor. Odkar se je vrnil iz Prage, ni več redno hodil v cerkev pa tudi sicer
                     ni skrival naprednih idej, zato so ga nekateri imeli za komunista. Zamerili so
                     mu tudi, da je vztrajal pri razvezi oziroma razveljaviti svoje neuspešne in
                     kratkotrajne zakonske zveze. Aprila 1941 je bil Oven profesor na gimnaziji v
                     Ptuju. V vojsko ni bil vpoklican, ker zaradi rahlega zdravja sploh ni služil
                     vojakov. Vedel je, da ga imajo Nemci na posebnem seznamu in da ga bodo iskali,
                     zato se je kmalu odpravil v svoj rojstni kraj in se nastanil v hiši brata
                     Franceta in njegove žene Slave. </p>
                  <p>Profesor Oven se je hitro vključil v vsakodnevno življenje v Stranski vasi.
                     Veliko časa je posvetil branju in študiju. V Ljubljano ga ni vleklo, ker je
                     zvedel, da so ga na tamkajšnjem stanovanju iskali gestapovci. Od časa do časa
                     ga je obiskal kdo od učiteljev iz Semiča pa tudi zdravnik dr. Alojz Mihelčič;
                     ta in njegov brat Jože sta bila že pred vojno člana komunistične partije. V
                     začetku septembra 1941 je bil v Ovnovi gostilni ustanovni sestanek OF. Vodil ga
                     je Tone Šušteršič, partijski inštruktor za Belo krajino. Po hudem porazu prve
                     belokranjske čete pri Lazah v začetku novembra 1941 je bil Šušteršič odpoklican
                     in na njegovo mesto v Belo krajino je prišel Ivan Novak – Očka, čevljar po
                     poklicu in preizkušen komunist, znan po veliki brezobzirnosti ne samo do
                     resničnih ali domnevnih nasprotnikov ampak tudi do podrejenih komunistov. </p>
                  <p>12. aprila 1942 je Očka pri Vražjem kamnu vodil sestanek belokranjskega
                     okrožnega odbora OF, na katerem so kot posebno točko obravnavali Antona Ovna. S
                     čim se je profesor tako zameril Očku in belokranjski partiji? Diagnozo njegove
                     »bolezni« je lahko postavil dr. Mihelčič, saj sta se večkrat pogovarjala.
                     Verjetno je poznal njegovo predvojno delo v Ljubljani in tudi list Mrtva straža
                     ter vedel za njegova občasna potovanja v Ljubljano. Oven je bil namreč še vedno
                     povezan s skupino narodno zavednih študentov, ki so sodelovali z Jugoslovansko
                     vojsko v domovini, verjetno pa je imel stike tudi z dr. Črtomirom Novakom in
                     Staro pravdo. Ko se je 5. januarja 1942 vrnil z nekajdnevnega obiska v
                     Ljubljani, je svakinja opazila, da je vznemirjen. Povedal ji je, da bo
                     pripravil nekaj razglednic z naslovi. Če bi se njemu kaj zgodilo, naj na vsako
                     napiše: Paket odposlan in jih odda na pošto. Res ji je čez nekaj dni izročil
                     več razglednic z naslovi. Zapomnila si je ime pisatelja Matičiča in učiteljice
                     Angele Vode. V knjigi Bela krajina joka, ki je leta 1970 izšla v Buenos Airesu,
                     je objavljeno pričevanje, da je bil spomladi 1942 v okviru Slovenske zaveze
                     ustanovljen protikomunistični odbor, ki so ga sestavljali: profesor Oven,
                     postajenačelnik Derganc in železniški uradnik Bitenc. Profesorjev dnevnik pa o
                     tem ne pove nič oprijemljivega. Naj dodamo, da tudi če je tak odbor res bil,
                     njegov cilj ni bil samo protikomunizem, ampak predvsem združevanje vseh
                     demokratičnih sil za kasnejši nastop proti okupatorju. Seveda so komunisti
                     vsako politično združevanje izven svoje organizacije takoj obsodili kot
                     izdajstvo domovine. To pa je bilo v direktnem nasprotju z načelom, ki ga je
                     Oven zapisal že v 1. številki Mrtve straže: »Monopola na narodno vodstvo ne
                     priznamo nikomur.« Ni dvoma, da je temu načelu ostal zvest do konca. V njegovi
                     beležnici najdemo razne telegrafske notice. Tako je 13. aprila 1942 zapisal:
                     »Komunisti mi groze. Veliki petek. Vodje prvi.« Kljub suhoparnim stavkom
                     začutimo, kako je napetost iz dneva v dan rasla in pritiskala nanj. Nehote se
                     vprašamo, ali je kdaj pomislil, da bi se umaknil. Kam bi se sploh mogel
                     umakniti? Bil je vedno odločen nasprotnik okupatorja. Kako naj bi se sedaj k
                     njemu zatekel po zaščito pred domačimi ljudmi? Morda je še računal na nekakšen
                     sporazum z OF, saj je vendar šlo za temeljna vprašanja slovenskega naroda.
                     Vedel je, da je mrtva straža vedno izpostavljena nevarnosti in ostal je na
                     mrtvi straži.</p>
                  <figure>
                     <graphic url="slike_z_59/z_59_15.png"/>
                     <head>Poroka Ivanke Škrabec in Franca Novaka – Zadaj dr. Lambert Ehrlich <name
                           type="author"/></head>
                  </figure>
                  <p>Takoj po veliki noči 1942 se je začela zbirati nova belokranjska partizanska
                     enota. Po prvem maju je že štela preko trideset mož. Taborišče so si uredili v
                     gozdu pri Dragomlji vasi. O njihovi prvi akciji piše Radko Polič v knjigi
                     Belokranjski odred takole: »Obiskal jih je zdravnik dr. Mihelčič in jim
                     prinesel naročilo okrožnega komiteja za akcijo. Šlo je za aretacijo profesorja
                     Ovna v Stranski vasi, enega pomembnejših belogardističnih zaupnikov v Beli
                     krajini, ki se je doslej vešče prikrival s hlinjenjem pristaštva Osvobodilni
                     fronti, in dveh okupatorskih ovaduhov.« In kako se je te aretacije spominjala
                     njegova sedaj že pokojna svakinja? Na praznik vnebohoda, 14. maja 1942, je
                     profesor po večerji v svoji sobi še poslušal radio. Bila je lepa majska noč.
                     Okrog polnoči je potrkalo na hišna vrata. Svakinja, ki je še pospravljala v
                     gostilni, je šla v vežo. »Odprite, vojska je tukaj!« Ko je odprla, sta vstopila
                     dva partizana in eden je rekel: »Hočemo profesorja Ovna!« Stopila je po
                     stopnicah in ga poklicala. Kmalu je prišel v vežo. »Komanda zahteva, da pridete
                     na teren. Vzemite samo nujne osebne stvari!« Še enkrat je šel v svojo sobo in
                     se hitro vrnil z majhno torbico, daljnogledom in fotoaparatom. Nato so odšli.
                     Domači so že naslednji dan vedeli, da profesorja ni več med živimi. Po hišah v
                     bližini taborišča so tisto noč slišali čudno vpitje, kar bi lahko pomenilo, da
                     so ga pred smrtjo mučili. Prej kot en mesec po smrti so zvedeli tudi za njegov
                     grob, vendar je vaška straža šele 21. decembra šla po njegovo truplo in ga
                     prepeljala v Semič. Ležal je v kapelici sv. Terezije pri farni cerkvi in potem
                     so ga pokopali na pokopališču pri cerkvi sv. Duha. Ljudje so bili pretreseni,
                     marsikdo se je pa bal iti na pogreb. Ženo iz Sodjega vrha, ki je grob v gozdu
                     odkrila, so partizani obtožili vohunstva in obsodili na smrt.</p>
                  <p>Dr. Tine Debeljak je leta 1954 v Argentini v Koledarju svobodne Slovenije
                     objavil daljši sestavek S spominom na mrtve slovenske pisatelje, kjer je o
                     profesorju Ovnu zapisal sledeče: »Ena prvih, najbolj mučenih žrtev komunizma v
                     Beli krajini je bil profesor Tone Oven, urednik nacionalistične revije Mrtva
                     straža, ki jo je sam pisal in sam izdajal samo iz narodoljubnega navdušenja z
                     veliki osebnimi stroški. Bil je moj slavistični kolega in sodelavec v
                     Jugoslovansko-češki ligi. Po svojem prihodu iz Prage je bil navdušen
                     masarykovec, demokrat in hipernacionalist, ki je videl nemško nevarnost s
                     severa in proti njej postavljal ‘velikoslovanske zahteve’, ne samo etnografske.
                     Ni se priključil komunistom, zato je bil silno mučen. Strli so mu roke in noge,
                     kakor je pokazalo truplo, šele nato so ga ubili. Nekaj tednov pred smrtjo me je
                     še obiskal v uredništvu Slovenca.« – Poglejmo še, kaj je o Antonu Ovnu zapisala
                     Angela Vode, ena tistih, ki so kmalu po njegovi smrti dobili »šifrirano«
                     sporočilo iz Stranske vasi. Takole piše: »Upirale so se mi komunistične metode
                     proti drugače mislečim, pa tudi proti lastnim sopotnikom, ki so si upali
                     misliti po svoje. Vse je bilo preračunano na absolutno oblast komunistov, ki
                     naj postane totalitarna že med okupacijo, da bo potem delo tem lažje. Posebno
                     likvidacije ljudi kar po ulicah so bile odbijajoče, zlasti ker so bile često
                     povsem nepremišljene. Potem so pa rekli: pomota – pa je bilo opravljeno.
                     Navadno pa je bil vzrok: izdajstvo lastnih ljudi okupatorju. Zelo me je
                     pretresla vest, na kako grozovit način so umorili profesorja Toneta Ovna iz
                     Bele krajine. Poznala sem ga kot skrajno poštenega človeka, politično pa preveč
                     naivnega. Rekel je, da se ni vključil v OF, ker ga ni nihče povabil, češ da je
                     njegov okraj že domena drugega, dr. Mihelčiča. Toda Oven je bil preveč
                     priljubljen pri ljudeh svojega kraja, zato sem mu svetovala, naj se umakne v
                     Ljubljano, če misli delati v nacionalni smeri, kajti komunist ga ne bo trpel
                     poleg sebe. Ali z njimi ali proti njim! Omenila sem mu, da se igra z glavo, če
                     ostane doli, on pa je začudeno rekel: »Meni da bi kdo storil kaj žalega? Z
                     vsemi se dobro razumem, s komunisti živim v prijateljstvu, samo to jim pravim,
                     da nisem internacionalec! ‘Opozarjam vas, vi, anima candida, da jih ne poznate!
                     ‘Čudim se, da vi tako govorite!</p>
                  <p>Ni se znašel in je plačal z življenjem.« (Živi spomin..., str. 81)</p>
                  <p>Zdi se, da so s profesorjem Ovnom hoteli dati opozorilo vsem Belokranjcem. Ko
                     so pa ugotovili, da ljudje še niso dovolj prestrašeni, so z opozorili
                     nadaljevali. Po ustanovitvi belokranjskega bataljona se je njegova prva četa
                     utaborila na pobočju Peščenika pri Brezovi Rebri, druga četa pa je odšla na
                     Mavrlen nad Črnomljem. Kasneje so ustanovili še tretjo ali kleško četo, ki je
                     dobila ime po vasici Kleč pod Planino nad Semičem. Ob vseh teh taboriščih so
                     nastala tudi morišča in grobišča.</p>
                  <figure>
                     <graphic url="slike_z_59/z_59_16.png"/>
                     <head>Anton Oven z Mrtvaško stražo <name type="author"/></head>
                  </figure>
                  <p>Z Brezove Rebri so hodili na pohode tja do Metlike in Radovice na eni in do
                     Semiča na drugi strani. V taborišče so se vračali mimo Malin ali mimo Osojnika.
                     Na povratku so s seboj vodili živino, večkrat pa tudi kakega moškega ali
                     žensko. Začelo se je šušljati, da tiste ljudi pobijajo in imena Brezova Reber
                     se je kmalu prijela groza. 27. maja so prišli na Vinomer po Antona Starca,
                     znanega kmetijskega strokovnjaka in organizatorja Kmečke zveze. Bil je
                     upravitelj tamkajšnjega banovinskega posestva, zato je tam tudi stanoval z ženo
                     in dvema sinovoma, tretji pa je bil rojen po njegovi smrti. – 9. junija ponoči
                     se je patrola z Brezove Rebri pojavila na Krvavčjem Vrhu. Odpeljali so
                     duhovnika Jožeta Kofalta in 41-letnega kmečkega gospodarja Jožeta Pluta ter
                     njegovo ženo Frančiško. Kofalta so Nemci pregnali iz Leskovca pri Krškem, kjer
                     je od nove maše leta 1934 opravljal službo kaplana. Zatekel se je v rojstni
                     kraj in živel v mali hišici pri materi in teti. Kdo bi pričakoval, da bo tu na
                     poti domačim ljudem in da bo prvi belokranjski duhovnik, ki ga bodo umorili.
                     23-letno Karolino Jakša s Pribišja so prijeli v gozdu, ko je grabila listje, in
                     jo odpeljali v taborišče. Njen greh je bil v tem, da je bila v Ljubljani, kjer
                     je bila zaposlena kot gospodinjska pomočnica, članica Katolišče akcije. Ivana
                     Klobčarja iz Drašičev so odpeljali 22. junija. V svojem kraju in okolici je bil
                     znan kot dober gospodar, zato je bil pred vojno izvoljen za poslanca. Hkrati z
                     gospodarjem so vzeli tudi več glav živine in domačijo izropali. Njemu so
                     naložili težak tovor in ga tako mučili že na poti proti Brezovi Rebri. – Na
                     Osojniku so videli, kako so 21. julija 1942 popoldne tam mimo peljali
                     suhorskega župnika Janeza Raztresena in njegovo kravico. Njegovo smrt je
                     pretresljivo opisal Jože Javoršek v knjigi Spomini na Slovence III. Po znanih
                     pričevanjih so na Brezovi Rebri hudo mučili tudi kmeta Jožeta Lončariča iz
                     Rosalnic, ki so ga ustavili na cesti, ko je peljal pesek za gradnjo hiše.
                     Odgnali so njega in vole. Nekaj tednov kasneje so prišli v Rosalnice in sredi
                     poletnega popoldneva na njivi pri žetvi ustrelili njegovo ženo Marijo in hčerko
                     Anico, druga hčerka Terezija pa je pobegnila. Lahko bi še naštevali, toda naj
                     bo dovolj. Podobno kot Krimska jama je Brezova Reber delovala le nekaj mesecev
                     v letu 1942, vendar je bilo dovolj, da se je za vedno zapisala med kraje groze
                     in smrti.</p>
                  <figure>
                     <graphic url="slike_z_59/z_59_17.png"/>
                     <head>Suhorski župnik Janez Raztresen <name type="author"/></head>
                  </figure>
                  <p>Pa poglejmo nekoliko še na Mavrlen – v taborišče 2. čete belokranjskega
                     bataljona. Omenili bomo dva dogodka, ki sta poleti 1942 močno zaznamovala ta
                     kraj. V noči na 7. julij so se oboroženci z Mavrlena nenadoma pojavili v
                     Dragatušu. Spravili so se nad župnišče, ga temeljito izropali, župnika Omahna
                     in kaplana Škerlavaja pa zvezali in odpeljali s seboj. Preden so odšli iz vasi,
                     so h kapelici na hitro segnali nekaj vaščanov. Da bi pred njimi pokazali svojo
                     moč, so za voz privezanega župnika silili, naj vpije: Smrt fašizmu, svoboda
                     narodu, on je pa zaklical: Živel Kristus kralj. Isto noč so izropali tudi
                     Šimčevo domačijo v Podlogu pri Dragatušu in odpeljali gospodarja Matija Šimca
                     ter njegovega 22-letnega sina Franca. Le kaplan Škerlavaj se je čez nekaj časa
                     vrnil, vse ostale so pomorili. Priče so povedale, da so župnika hudo mučili. –
                     V nedeljo 19. julija zgodaj zjutraj je mavrlenska četa obkolila romsko naselje
                     v Kanižarici pri Črnomlju. Prebivalce so izgnali iz hiš, naselje pa zažgali.
                     Nekaj Romov je tedaj pobegnilo, večino pa so odgnali s seboj na Mavrlen. Vse
                     odpeljane so nekaj dni kasneje pobili v bližini taborišča. Njihovo število ne
                     bo nikoli natančno znano. Med njimi je bilo veliko žena in otrok, celo
                     dojenčkov. Poročila o njihovem številu se razlikujejo – od najmanj 60 do okrog
                     100. Razna pričevanja govorijo, da jih niso pokončali s strelnim orožjem, ampak
                     na druge načine. Ljudje z Dobličke gore, ki so v tistem deževnem jutru videli
                     sprevod prestrašenih, utrujenih in mokrih jetnikov, pravijo, da je bil že ta
                     pogled dovolj pretresljiv. Kaj bi šele rekli, če bi videli njihov genocidni
                     pomor!</p>
                  <p>Kot spomin na 3. belokranjsko četo so ostali grobovi na Kleču pod Mirno goro.
                     Po imenu bomo omenili samo Marico Nartnik, učiteljico in upraviteljico šole v
                     Rožnem Dolu pri Semiču. Nartnikova ni bila samo učiteljica rožendolskih otrok,
                     skrbela je tudi za bolnike v svojem okolišu, pomagala pri urejanju podružnične
                     cerkve, vodila Dekliški krožek itd. Bila je članica Katoliške akcije za
                     učiteljice, nazadnje tudi voditeljica novomeške skupine. To je menda bil glavni
                     greh, s katerim se je zamerila partizanom, ki so tedaj v Katoliški akciji že
                     videli belo gardo. Na kresni večer, 23. junija 1942, so jo odpeljali na Kleč in
                     obsodili na smrt. Tako sta bili Karolina Jakša in Marica Nartnikova med prvimi
                     belokranjskimi dekleti in ženami, ki so jim »osvoboditelji« nasilno vzeli
                     življenje. Kasneje – v drugi polovici leta 1942, zlasti pa v letu 1943 – je
                     bilo takih primerov še več.</p>
               </div>
               <div type="div3">
                  <head>Pred strahom in nasiljem nihče ni bil več varen</head>
                  <p>Ko se spominjamo učiteljice Nartnikove, ne moremo mimo dveh drugih učiteljic,
                     ki sta že nekaj tednov pred njo postali žrtvi komunistične revolucije. Prva je
                     bila na vrsti Darinka Čebulj, šolska upraviteljica v Hinjah. Odpeljali so jo
                     29. maja 1942 zgodaj zjutraj – hkrati s kaplanom Henrikom Novakom. Baje sta
                     bila nekaj dni zaprta v samotnem skednju pod Polomom. Za točen kraj in datum
                     njune smrti se ni nikoli zvedelo, čeprav se je o njunem mučenju veliko
                     govorilo. Po pripovedovanju so se kaplanovi kriki tisto noč slišali daleč
                     naokrog. Franc Smrke – Jošt, kronist NOB v Suhi krajini, je v poročilu o
                     kaplanu Novaku in učiteljici Čebuljevi zapisal, da je imel Novak v cerkvenem
                     zvoniku radijsko oddajno postajo in bil tako v stalni zvezi z Ljubljano, Novim
                     mestom pa tudi z bližnjimi italijanskimi postojankami. Dnevno je obveščal o
                     vsem, kar se je zgodilo v Hinjah in okolici. V svojo mrežo je pritegnil tudi
                     Čebuljevo. Bila je dobra sodelavka, ker zaradi prejšnje liberalne usmerjenosti
                     ni bila nikomur sumljiva. Komentar o tej nenavadni laži menda ni potreben,
                     vendar bomo omenili Kocbekove zapiske v Tovarišiji. 11. junija 1942 je Kocbek
                     zabeležil v svoj dnevnik, da je prebral zapisnik o zaslišanju kaplana in
                     učiteljice iz Hinj, ki sta bila »justificirana«. Bil je tedaj nekje v bližini z
                     osrednjim vodstvom partije in OF. Že 27. maja je zvedel za smrt dr. Lamberta
                     Ehrlicha, ki ga je sicer vznemirila, vendar uboja ni obsodil. V nedeljo 31.
                     maja je bil Kocbek v Hinjah. Nekaj dni prej je OF izdala odlok o prevzemu
                     oblasti na osvobojenem ozemlju in o volitvah v narodnoosvobodilne odbore in v
                     zvezi s tem naj bi Hinjcem po maši spregovoril pred cerkvijo. Kmetje niso
                     pokazali navdušenja, ampak so govornika gledali zelo nezaupno. O tem je zapisal
                     sledeče: »Poleg naravne in zgodovinske nezaupljivosti, ki je kmetom že tako
                     dana, se v današnjih mojih poslušalcih kažejo tudi sledovi podtalnega dela
                     domačega kaplana in učiteljice.« (Tovarišija, str. 30) O teh vprašanjih je
                     tiste dni nekajkrat debatiral s Kidričem. Izgleda, da je verjel, da sta kaplan
                     in učiteljica kriva in da je njuno podtalno delo pripomoglo k nezaupnosti
                     kmetov. Kaj pa strah in žalost, ker so ju vzeli in kruto umorili, strah za
                     lastno eksistenco?</p>
                  <p>28. maja 1942 v jutranjih urah so Italijani v Sodražici nenadoma pobrali svoje
                     stvari in se umaknili v Ribnico. Kmalu po njihovem odhodu so prišli partizani.
                     Vodil jih je Daki, ki je »osvoboditev« Sodražice kasneje opisal v knjigi
                     Najboljši so padli. Sodražica je tako postala del osvobojenega ozemlja. Še
                     tisto popoldne je bilo na trgu zborovanje, na katerem je govoril Janez Hribar,
                     partijski sekretar tega področja. Dobršen del zborovanja je bil namenjen
                     javnemu zaslišanju učiteljice Ivanke Novak. Postavili so jo pred zbrano množico
                     in spraševali, kje je mož France, zakaj sta nasprotovala OF in podobno. Vmes so
                     jo zmerjali in sramotili. Po zborovanju so jo izpustili, naročili pa so, da
                     mora ostati doma, dokler je spet ne pokličejo. Nihče od zborovalcev se ni upal
                     postaviti za učiteljico, ki je v Sodražici naredila veliko dobrega in je bila v
                     zadnjem mesecu nosečnosti.</p>
                  <p>Naslednji dan so prebivalci Zapotoka in Zamosteca videli, kako so partizani
                     spremljali dva voza Romov, ki so se nič hudega sluteč pripeljali od Ribnice.
                     Najbrž niso vedeli za osvobojeno ozemlje. Zaslišali so jih in sodnik Stante jih
                     je po hitrem postopku obsodil na smrt. Z avtobusom prevoznika Pšenice so jih
                     odpeljali proti Blokam in pod Boncarjem postrelili. Menda jih je bilo
                     šestnajst, večina žensk in otrok. Sodba je bila enaka za vse brez izjeme, tudi
                     za žene, dekleta in dojenčke. Istega dne popoldne je partizanska patrola prišla
                     v Zapotok h Kozinovim. Aretirali so 33-letnega sina Franceta. Tudi njega je
                     »sodišče« v Sodražici obsodilo na smrt in še isto noč so ga odpeljali pod
                     Boncar in ustrelili.</p>
                  <p>Po učiteljico Ivanko so prišli v noči na 4. junij. Preden so jo odpeljali, so
                     temeljito preiskali in razmetali njeno stanovanje, njo pa medtem zasramovali in
                     pretepali. V gozdu nad Jagerbirtom pri Zamostecu si je morala sama skopati
                     grob. Nič niso zalegle njene prošnje, da bi jo vsaj toliko časa pustili pri
                     življenju, da bi rodila otroka. Pobili so jo brez strela, zvalili v plitvo jamo
                     in tako površno zagrebli, da je rob plašča še gledal iz zemlje. Nehote se
                     vprašamo, zakaj taka krutost do matere in njenega nerojenega otroka. Morda
                     zato, ker jim je njen mož France Novak uspel pobegniti? Bil je eden vidnih
                     članov Ehrlichovih stražarjev, kar je bilo že več kot dovolj za njegovo
                     obsodbo. Sodraške republike je bilo kmalu konec in tedaj so prišle iz Hrovače
                     pri Ribnici – učiteljica Ivanka je bila namreč Škrabčeva, njen oče Janez je bil
                     nečak znanega frančiškana in jezikoslovca Stanislava Škrabca – Ivankina mama,
                     sestra in soseda. Odkopali so njene posmrtne ostanke, jih prepeljali v Hrovačo
                     in 8. septembra 1942 pokopali v družinski grob Škrabčevih. O tem in o življenju
                     Ivanke Škrabec - Novak so tedaj poročali tudi časopisi.</p>
                  <p>Ig pri Ljubljani je bil prvič »osvobojen« že 16. oziroma 17. maja 1942. 16.
                     maja so partizani napadli karabinjersko in financarsko postajo na Igu. Niso je
                     zavzeli, ker so Italijani dobili pomoč iz Ljubljane in se nato skupaj z njo
                     umaknili. 17. maja je bila nedelja in na Igu so nameravali imeti birmo, toda
                     namesto sprevoda birmancev so dopoldne skozi vas korakali partizani z rdečo
                     zastavo. Prvi njihov ukrep je bil prepoved zvonjenja. Takoj so prijeli župana
                     Janeza Mrkuna in trgovca Valentina Jenka in ju obsodili na smrt. Ostrigli so
                     več deklet, ki so se menda družila z Italijani. Hudo so se znesli nad Romi.
                     Župnik Klemenčič je o tem zapisal sledeče: »Pod Krimom se je zadrževala večja
                     družba ciganov. Te so 17. maja vse prignali v Iško. Silno vpitje se je slišalo,
                     ko so jih gnali. Na Benkovem travniku so postrelili vse: otroke, mlade, stare,
                     moške in ženske. V skupnem grobu jih leži 43. Smrkavci so se na njih učili
                     streljati s strojnico.« (J. Klemenčič, Revolucija pod Krimom, str. 79) Dr.
                     Ferdo Gestrin omenja ta dogodek v svoji knjigi Svet pod Krimom z dvema
                     stavkoma: »Kot potencialne ovaduhe, kar je kdo med njimi tudi res bil, so v tem
                     času poslali v smrt družine ciganov iz Vrbljen in Podpeči. Na Notranjskem so
                     partizanske enote na osvobojenem ozemlju usmrtile okoli 70 Romov.« (Svet pod
                     Krimom, str.60) Štab Šercerjevega bataljona, ki je v imenu OF prevzel oblast v
                     podkrimskih vaseh, je 19. maja izdal razglas. Podpisala sta ga Tone Vidmar –
                     Luka in Fric Novak. V njem je poudarjeno, da imata edino oblast na osvobojenem
                     ozemlju partizansko poveljstvo in OF oziroma njeni terenski odbori.
                     Razveljavili so vse okupatorske zakone in predpise, hkrati pa razpustili
                     občinsko upravo na Igu in v Tomišlju. Na koncu razglasa je bilo še opozorilo,
                     da bodo vsi prestopki kaznovani po odloku SNOO o zaščiti slovenskega naroda in
                     njegovega gibanja za združitev in osvoboditev, po partizanskem zakonu in po
                     posebnem postopku, ki bo določen od primera do primera. (M. Mikuž, Pregled
                     zgodovine NOB, II. knjiga, str. 10) Torej razglas, ki je naknadno »legaliziral«
                     poboje v Iški. Koga bi ne bilo strah pred njegovimi izvajalci.</p>
                  <figure>
                     <graphic url="slike_z_59/z_59_18.png"/>
                     <head>Šenčurski župan Anton Umnik <name type="author"/></head>
                  </figure>
                  <p>V Grosuplje je že maja 1941 prišel inštruktor centralnega partijskega komiteja
                     Adolf Jakhel. Bil je študent slavistike, vendar je večino svojega časa namenil
                     komunistični organizaciji, katere član je bil od leta 1933. Njegova prva naloga
                     v Grosuplju je bila organizacija partijskih celic. Konec oktobra 1941 je bila
                     ustanovljena grosupeljska partizanska četa, ki je v začetku štela devet mož in
                     sta jo vodila Jakhel kot poveljnik in Rado Polič kot politkomisar. Le dober
                     teden po ustanovitvi, to je 10. novembra 1941, so v tovarni Motvoz ubili
                     vratarja Antona Kneza. Njegov greh je bil v tem, da ni skrival, da ne odobrava
                     vsega, kar se je v tistih mesecih dogajalo v tovarni. Nekaj časa so v Motvozu
                     celo razmnoževali Slovenskega poročevalca in delavci so ga hkrati z drugimi
                     obvestili raznašali v okoliške vasi, od koder so bili doma. Povedati je treba,
                     da do Knezove smrti karabinjerji v tovarni niso delali nobenih težav, kar
                     pomeni, da Knez ni ničesar izdal. Ustrelil ga je sodelavec, ki je bil tedaj že
                     pri partizanih. Vsa tovarna se je udeležila pogreba, uboja pa mnogi niso
                     obsojali.</p>
                  <figure>
                     <graphic url="slike_z_59/z_59_19.png"/>
                     <head>Osiroteli Bradeškovi otroci s teto Mici pred razvalinami domače hiše
                           <name type="author"/></head>
                  </figure>
                  <p>Vzdušje v tovarni je ostalo napeto. Kolikor bliže je bila pomlad, toliko bolj
                     pogoste so bile novice, da bo kmalu prišlo do odločilnega spopada in potem bo
                     vojne konec. Agitacija za OF se je začela tudi po vaseh. Ustanavljali so enote
                     Narodne zaščite in jih zaprisegali. Prekopali in zasekali so več cest.
                     Prebudili pa so se tudi Italijani. 16. aprila so iz Št. Jurija in okolice
                     odpeljali okrog 40 moških. OF je nato razširila glas, da bo roka pravice kmalu
                     udarila. In res so 21. aprila ponoči prišli partizani v Ponovo vas in pobili
                     šest članov Jakopinove družine: očeta Jožeta in mamo Marjeto, 18-letnega sina
                     Jožeta, 17-letno hčerko Anico, 11-letnega Vinka in 6-letnega Štefana. Novica o
                     tem grozljivem dogodku se je v kratkem razširila po vsej okolici in hudo
                     pritisnila na že tako prestrašene ljudi. Mnogi so se spraševali, kaj so
                     zagrešili 44-letni oče Jakopin, njegova 39-letna žena in štirje otroci, ki so
                     bili pravzaprav begunci pred Italijani, saj sta oče in mati z malim sinom leta
                     1925 pribežala z Unca pri Rakeku. Mar vse to zaradi 15-letnega sina Ivana, ki
                     je nekaj dni pred pokolom šel k Italijanom in se je že govorilo, da je
                     izdajalec? »Ljudje se nas morajo bati. Tudi če je samo en član družine proti
                     našim postavam, je treba likvidirati celo družino.« Sicer pa Jakopinovi niso
                     bili edine žrtve, ki jih je leta 1942 v tej okolici povzročil komunistični
                     terorizem. Naj omenimo vsaj nekatere: Marijo Debelak in organista Antona
                     Kraljiča so ustrelili doma v Št. Juriju, Alojza Šemeta, ki je bil tajnik občine
                     Žalna – Slivnica, na travniku pri sušenju sena, Zofijo Globokar iz Žalne in
                     Ludvika Rosija z Velikega Mlačeva so odpeljali v gozd in se nista vrnila. Prav
                     tako so naredili z Janezom Zavrženom iz Luč in z očetom štirih otrok Janezom
                     Šemetom z Lobčka.</p>
                  <p>Večkrat slišimo trditve, da so bile medvojne in povojne razprtije med Slovenci
                     samo v Ljubljanski pokrajini, drugod pa so bili ljudje enotni in so sledili OF
                     v boju proti okupatorju. Kako je bilo s tem na Gorenjskem, kjer so Nemci že
                     leta 1941 postrelili okrog 150 talcev? Novica o Dražgošah se je hitro razširila
                     – delno zaradi bitke, še bolj pa zaradi strašne nemške represalije: 41 vaščanov
                     so ustrelili kot talce, poseben minerski vod pa je tako temeljito porušil vas,
                     da res ni ostal kamen na kamnu. Vendar so na Gorenjskem tudi partizani zelo
                     zgodaj začeli s poboji Slovencev. Kot uvod v gorenjsko vstajo so v noči med 1.
                     in 2. decembrom 1941 pobili 10 Slovencev, ki so jih obsodili zaradi tolmačenja
                     in izdajanja. Selški župan Franc Benedik se je januarja 1942 zelo trudil, da bi
                     Nemce prepričal, da vaščani Dražgoš niso nič krivi, naj jim prizanesejo. Kljub
                     temu so ga partizani obtožili kot nemčurja in izdajalca. 23. avgusta 1942 so ga
                     ustrelili iz zasede. Njegova zadnja želja je bila, naj Nemci zaradi njega ne bi
                     streljali talcev. Približno ob istem času so ustrelili še štiri može iz bližnje
                     okolice, češ da so bili županovi sodelavci. Pravi pokol so pa naredili 27.
                     januarja 1943, ko so na Benedikovi žagi v Dolenji vasi ustrelili županovo ženo
                     Ano Benedik, sina Franca, delavca Franca Podreko, gostilničarja Jurija Berganta
                     in Franca Vebra.</p>
                  <p>2. septembra 1942 je bil blizu Dupelj pri Križah ustreljen kranjski veterinar
                     Vinko Bedenk. Ustrelil ga je partizanski komandir Perko, ki je bil ranjen in ga
                     je Bedenk hodil prevezovat ter mu nosil zdravila, obenem pa v pogovoru z njim
                     izražal odkrit dvom o smiselnosti odpora, ki zahteva toliko žrtev. Naslednji
                     dan, 3. septembra, so Umnikovi, po domače Makovčevi iz Šenčurja, v gozdu
                     pripravljali steljo. Oče Anton Umnik je bil v času znanih šenčurskih dogodkov
                     leta 1932 župan občine Šenčur. Potem je bil deset mesecev zaprt v Beogradu in
                     Sremski Mitrovici skupaj z Janezom Brodarjem in drugimi slovenskimi
                     »republikanci«. Pri volitvah leta 1936 je bil ponovno izvoljen za šenčurskega
                     župana in je na tem položaju ostal do aprila 1941, ko so ga Nemci odstavili in
                     postavili svojega komisarja. Sedaj so ga pri delu v gozdu aretirali partizani
                     kot belogardista in okupatorskega sodelavca. Kar skozi gozd in preko polja so
                     ga odpeljali v približno eno uro oddaljeno Hrastje na dom bivšega poslanca in
                     predsednika Kmečke zveze Janeza Brodarja. Brodarjevi so jih pravočasno opazili,
                     da sta se oče Janez in starejši sin Ivan še lahko skrila. Niso ju našli, čeprav
                     so preiskali celo domačijo. Med preiskavo so seveda pridno polnili nahrbtnike.
                     Umnika in nekaj članov Brodarjeve družine so ves čas stražili v hiši. Ko so se
                     sredi noči pripravljali k odhodu, je poveljnik poklical 18-letnega partizana iz
                     Šenčurja in mu dal kratek ukaz. Fant je pristopil k svojemu nekdanjemu županu
                     in ga hladnokrvno ustrelil. Ni težko uganiti, kaj bi se zgodilo z Janezom
                     Brodarjem in morda tudi s sinom, če bi ju našli. Že naslednje jutro se je
                     Brodar odpravil na Koroško in se več kot dve leti ni vrnil.</p>
                  <p>V Olševku pri Šenčurju sta na Martinkovi domačiji gospodarila Janez Ferjan in
                     njegova žena Marija, rojena Jagodic. Janez se je posebej ukvarjal z
                     mlekarstvom, zato je bil znan po vsej okolici. Veliko je pomagal pri delu
                     zadruge, pri gradnji prosvetnega doma in vodovoda v Olševku, pri skrbi za
                     olševsko podružnično cerkev. Oba z ženo sta bila navdušena prosvetarja, in ker
                     nista imela otrok, sta se temu konjičku lahko še bolj posvečala. V začetku
                     avgusta 1942 so se pri Martinkovih oglasili »gošarji« in Janezu grozili zaradi
                     bele garde. Ker je dobro poznal veterinarja Bedenka, se je s še nekaj
                     prijatelji kljub nevarnosti udeležil njegovega pogreba v Kranju. Na povratku
                     domov so se ustavili v Šenčurju in kropili Antona Umnika. 5. septembra zvečer
                     so se partizani ponovno pojavili pri Martinkovih. Od Janeza so zahtevali, da
                     jim izroči skrito orožje. Zaman sta jih z ženo prepričevala, da nimata nobenega
                     orožja in da za belo gardo še nikoli nista slišala. Kot nekaj dni prej v
                     Hrastju je poveljnik čez nekaj časa tudi tu dal znak mlademu Beleharju iz
                     Šenčurja in Janez je zadet od dveh strelov omahnil v ženine roke. Ko so
                     napolnili še nahrbtnike, so odšli v noč. Sosed, ki je slišal dva strela, je
                     pomislil, da so z enim pokončali Janeza, z drugim pa ženo Marijo.</p>
                  <figure>
                     <graphic url="slike_z_59/z_59_20.png"/>
                     <head>Križ v Iški, kjer ležijo pobiti Cigani <name type="author"/></head>
                  </figure>
                  <p>21. maja 1941 se je v Hrašah pred hišo smledniškega župana Jožeta Burgarja
                     ustavil črn gestapovski avto. Burgarja so aretirali in odpeljali v škofove
                     zavode v Šentvid nad Ljubljano. Od županstva so ga odstavili že prej. Hkrati z
                     njim so odpeljali smledniškega učitelja, župnika Platišo so pa zaprli že prej.
                     Po nekako petih tednih zapora se je Burgar vrnil domov in se spet vključil v
                     delo, ki ga na veliki kmetiji nikoli ni zmanjkalo. Včasih je šel v Kranj na
                     Kmetijsko zadrugo, s katero je tudi v času okupacije ostal povezan. Ob taki
                     priliki se je sredi poletja 1942 ustavil v Hrastju pri Janezu Brodarju in prvič
                     slišal za seznam za »likvidacijo«, na katerem naj bi bil tudi sam. Novica o
                     smrti Antona Umnika in begu prijatelja Brodarja ga je vznemirila, vendar niti
                     tedaj ni pomislil, da bi se umaknil. Res se še skoraj eno leto ni nič zgodilo,
                     toda 5. avgusta 1943 so ga partizani odpeljali v gozd, ki se vleče od Hraš
                     proti Smledniku. Čeprav se je takoj govorilo, da so ga že po poti mučili, so
                     domači še upali na njegov povratek. 11. septembra so pa zvedeli za njegov grob.
                     Skoraj hkrati s to novico je prišla med ljudi še druga, ki je zvenela kot ukaz.
                     Njeno sporočilo je bilo, da je bil Burgar kaznovan zaradi sodelovanja z
                     okupatorjem, zato naj ne hodijo na njegov pogreb. Kljub temu je veliko ljudi
                     prišlo v Hraše kropit – pa tudi k pogrebu v Smlednik. Še bi lahko naštevali,
                     toda ali ne govorijo že ti primeri dovolj o terorju in strahu, ki so ga
                     komunisti povzročili tudi na Gorenjskem. </p>
                  <figure>
                     <graphic url="slike_z_59/z_59_21.png"/>
                     <head>Skupina dolenjskih Ciganov – Čez sto takšnih žena in otrok so partizani
                        pomorili 1942 <name type="author"/></head>
                  </figure>
               </div>
               <div type="div3">
                  <head>Strah in groza do konca življenja</head>
                  <p>Ostanimo še malo pri komunističnem terorju in strahu zaradi njega. Čeprav smo
                     nanizali kar nekaj primerov, jih je še mnogo ostalo neomenjenih in bi bilo
                     treba za popolnejši mozaik tistega časa dodati še marsikateri kamen in
                     kamenček.</p>
                  <p>Leta 1941 in v prvi polovici 1942, ko se dogaja večina naših primerov, so z
                     orožjem nastopali samo okupatorji in partizani oziroma vosovci. Zakaj so Nemci
                     leta 1941 začeli streljati talce? Če bi zelo preprosto odgovorili na to
                     vprašanje, bi rekli: da bi prestrašili ljudi in s tem odvrnili upornike od
                     ponovnih napadov. Dejstvo pa je, da so Nemci že pred tem začeli izvajati načrt
                     ponemčevanja in da so represalije zaradi partizanskih akcij prilagodili temu
                     načrtu, z drugo besedo, dobrodošel jim je bil vsak izgovor za uničevanje
                     slovenskih življenj in premoženja. Na drugi strani pa komunisti zaradi tega
                     niso bili zaskrbljeni, kajti njihov glavni cilj je bil priti na oblast. Ljudje,
                     ki so bili v strahu pred Nemci ali Italijani, so bili bolj naklonjeni
                     sodelovanju s partizani. Za okupatorje je bilo le malo Slovencev, niso pa bili
                     redki, ki se prav tako niso strinjali s komunisti; bili bi za rezistenco, toda
                     ne pod vodstvom komunistov. Take je bilo treba prestrašiti ali celo odstraniti.
                     Tako so začeli moriti župane, duhovnike, učiteljice in druge, za katere ni bilo
                     upanja, da bi stopili na njihovo stran, še druge manj pomembne pa zato, da bi
                     med množico vzbudili strah. Že v začetku je bilo jasno, da vzpon na oblast ne
                     bo mogoč brez odstranitve političnih nasprotnikov in za ta namen so bile vojne
                     razmere naravnost idealne. </p>
                  <p>Kaj pa mučenje? Nekateri menijo, da partizani svojih žrtev med vojno praviloma
                     niso mučili, da so razni opisi o tem plod nasprotne propagande. Če bi bilo to
                     res, zakaj sta potem o mučenju pisala Kardelj in Kidrič, da ne govorimo o
                     Jožetu Javoršku, ki je na primer opisal muke suhorskega župnika Janeza
                     Raztresena. Boris Kidrič je v poročilu centralnemu komiteju KPJ sredi decembra
                     1942 zapisal sledeče: »Naši pretiravajo glede likvidacij in predvsem glede
                     načina likvidacij. To se je dogajalo posebno v partizanskih enotah, kjer se je
                     uporabljalo tudi mučenje sumljivih civilistov. Stvari so prišle v javnost in so
                     precej pomagale resnični beli gardi.« (Tone Ferenc, Ljudska oblast.., str..
                     367) In kdo so bili sumljivi civilisti? V Beli krajini Anton Oven, Karolina
                     Jakša, Ivan Klobčar, Romi iz Kanižarice in drugi; v Suhi krajini kaplan Novak
                     in učiteljica Čebuljeva, v Sodražici učiteljica Novakova, Franc Kozina in tako
                     dalje. Skratka, vsak, ki ni bil za partijo, je bil lahko sumljiv. – Dušan
                     Pirjevec – Ahac je bil poleti 1942 med belokranjskimi partizani, menda na
                     Mavrlenu, kjer so sredi julija poleg drugega imeli opraviti z Romi iz
                     Kanižarice. Bogve zakaj se je Kardelj v nekem pogovoru z Vladimirom Dedijerom
                     spomnil ravno njega, ko sta se pogovarjala o napakah partizanskih
                     funkcionarjev. Rekel je sledeče: »Tudi pri nas ni manjkalo takih strahot.
                     Pirjevca smo poslali pred partizansko sodišče zaradi sadističnega mučenja ljudi
                     – na žerjavici jih je pekel. On je sicer bil potem oproščen, nekateri drugi pa
                     so bili zaradi takih zločinov ustreljeni.« (Tone Ferenc, Ljudska oblast.., str.
                     374- 375) Vse skupaj je nekoliko čudno, mar ne, toda jasna je potrditev, da je
                     mučenje bilo. Zdi se, da Angela Vode, ki je dobro poznala marsikaterega
                     funkcionarja partije in OF, ni dvomila, da so profesorja Ovna zares mučili. S
                     tem pa še nimamo odgovora na vprašanje, zakaj mučenje. Mar res zaradi
                     sadističnih nagnjenj posameznikov, kot je razlagal Kardelj svojemu sogovorniku,
                     ali pa tudi in predvsem zaradi vzbujanja strahu pri nasprotnikih in tudi pri
                     svojih. </p>
                  <p>14. junija 1942 so v Horjulu ubili župana Bastiča in njegovo ženo. Ljudje niso
                     bili prestrašeni le zaradi dejstva, da so ju ubili, ampak predvsem zaradi
                     krutosti tega uboja. Koga ne bi pretresel pokol Jakopinove družine v Ponovi
                     vasi pri Grosuplju! V Šentjoštu nad Horjulom se je pravi terorizem začel po
                     neuspelem napadu na postojanko vaške straže, ki je bila ustanovljena 17. julija
                     1942. Čeprav je bila ta zgodba že nekajkrat povedana, jo bomo tu delno ponovili
                     in skušali opisati grozo, ki so jo doživeli Bradeškovi otroci ob poboju
                     njihovih staršev. </p>
                  <p>Bradeškovi so živeli na mali kmetiji približno pol ure hoda od Šentjošta.
                     Njihova skromna domačija je bila na lepem, razglednem kraju, toda tistih nekaj
                     njivic in senožeti je bilo položenih v tako strmino, da je bilo obdelovanje
                     težko. Kljub temu sta oče Franc in mati Ivana z marljivim delom, bolje rečeno
                     garanjem, na njih pridelala dovolj hrane zase in za otroke. Oče je bil med prvo
                     svetovno vojno ujet v Rusiji in je imel priliko v živo videti revolucijo. Ker
                     je bil zgovoren mož, je o tem rad pripovedoval in ni skrival strahu, kaj bo, če
                     se bo tudi pri nas začelo kaj podobnega. To je tudi bila edina »napaka«, ki bi
                     mu jo mogli domači revolucionarji očitati, kajti skrb za družino in domačijo mu
                     ni dovoljevala, da bi se vtikal v kake javne zadeve. Bil je skromen in veren
                     človek, vedno zadovoljen in vesel. Mati Ivana mu je pomagala pri težkem kmečkem
                     delu, predvsem pa skrbela za otroke: najmlajši je bil rojen 15. junija 1942,
                     najstarejši je izpolnil osem let, vmes so pa bile še tri hčere; šestletna
                     Marija, štiriletna Terezija in dveletna Francka.</p>
                  <p>31. julija zvečer so se Bradeškovi ob običajni uri spravili k počitku. Otroci
                     so kmalu pospali, oče in mati pa sta kljub utrujenosti še bedela. Zlasti oče je
                     bil zaskrbljen. Od napada na Šentjošt je vsako noč prisluškoval pasjemu laježu.
                     Šlo je na polnoč, ko se je v oknih pojavil sij požara. Oče je hitro ugotovil,
                     da gori pri Štantu, približno en kilometer oddaljenem sosedu. Takoj je poklical
                     ženo in skupaj sta dvignila otroke ter poskrbela, da so se za silo oblekli.
                     Mati je nagovarjala očeta, da bi zbežali v gozd. Toda on je okleval: »Zakaj bi
                     se skrival, saj nikomur nisem nič naredil.« Nenadoma je zagorelo še pri
                     bližnjem sosedu Jesenovcu in tudi na strehi domačega kozolca so se pojavili
                     ognjeni zublji. Mati je tedaj držala v eni roki komaj pet tednov starega
                     dojenčka, v drugi pa hlebec kruha. Silovito je zaropotalo in mala vhodna vrata
                     so zletela s tečajev. Več oborožencev se je zrinilo v vežo. Medtem ko se jih je
                     nekaj spravilo nad družino, so drugi hiteli netit ogenj. Pa naj pripoveduje
                     Marija, ki je bila tedaj stara šest let: »Nas otroke so dobesedno zmetali skozi
                     velika vrata. Ko sem se tako znašla zunaj, je oče že ležal blizu praga. Ni
                     čudno, da je bil potem precej ožgan od ognja. Zaslišala sem strel in videla
                     mamo, kako je nekaj korakov od vrat padla na tla in iz rok spustila
                     najmlajšega. Naenkrat sem bila čisto sama. Nič nisem vedela za druge otroke. Ne
                     vem, ali sem videla, da je ‘kuhinjca’ ostala cela, ali zakaj mi je prišlo na
                     pamet, da bi se zatekla tja. (To je bila majhna uta, kjer je oče kuhal žganje.)
                     Ko sem se približala, sem pri vratih zagledala tri partizane in eden se je
                     zadrl: »Izgini, če ne bomo še tebe.« Spet je počilo in v joku sem se premaknila
                     k vodnjaku. Tam sem našla brata Pavleta, ki je neutolažljivo jokal. Bila sva
                     istega mnenja, da je treba bežati. Jaz sem silila k spodnjemu sosedu, kjer je
                     bila naša teta Mici. Spustila sva se kar po strmem bregu, da bi prišla do poti,
                     ki je vodila tja. Ko sva opazila, da po poti gre nekaj partizanov z našimi
                     kravami, sva spremenila smer in kar povprek tekla k drugemu bolj oddaljenemu
                     sosedu. Držala sva se za roke, se spotikala in jokala, da sva bila že kar
                     obnemogla. Ob prihodu v gozd, skozi katerega sva morala iti, sva zagledala pred
                     seboj dve beli postavi. Nisva se jih bala in sva šla za njima. Na koncu gozda,
                     od koder ni bilo več daleč do soseda Pilevca, sta postavi izginili. Pohitela
                     sva do hiše in precej dolgo klicala, da so nama odprli.«</p>
                  <p>Po opravljenem delu se »osvoboditelji« niso več zadrževali pri Bradeškovih. Že
                     Marija in Pavle sta videla skupino odhajajočih in zato spremenila smer svojega
                     bega. Ob mrtvih starših in gorečem domu so ostali samo mlajši trije: štiriletna
                     Terezija, dveletna Francka in Lojze. Njega je že mati zavila v dekico, sestrici
                     sta ga pa pokrili še z njeno okrvavljeno ruto. Tereziji se je vtisnilo v
                     spomin, kako je Francka ves čas jokala in klicala mamo. Vse prizadevanje, da bi
                     jo potolažila, ni nič pomagalo. – Zgodaj zjutraj so prišli vaški stražarji iz
                     Šentjošta. Med njimi je bil tudi Franc Zorec, ki še živi v Argentini. Ko je bil
                     letos spomladi v domovini, je obiskal Bradeškove in z njimi obudil spomin na
                     žalostno jutro 1. avgusta 1942. Še vedno ima pred očmi sliko, kako se je mala
                     deklica stiskala k mrtvi mami, ki je imela veliko vrezno rano na vratu. Na
                     podoben prizor so naleteli pri Jesenovčevih: nedaleč od požganega doma sta
                     ležala mrtva oče in mati, šestletni Ludvik in štiriletna Julči sta prestrašena
                     ihtela poleg njiju, nekaj ostankov dveletne Milene so pa našli na pogorišču. –
                     Bradeškova Marija se ne spomni, kdaj in kako sta potem z bratom prišla v
                     Šentjošt. Od pogreba staršev, ki se ga spomni zelo medlo, ji je ostala
                     predstava, da so bile krste zbite iz grobih desk in brez okraskov.</p>
                  <p>Glavno skrb za Bradeškove otroke je prevzela teta Mici. Ni bilo lahko. Na več
                     vrat je morala potrkati in marsikatero grenko požreti, preden je vseh pet sirot
                     končno dobilo zasilen dom. In kako so se počutili otroci? Čeprav so imeli
                     streho nad glavo in niso bili ravno lačni, so pogrešali dom in starše. Noben še
                     tako dober sosed ali sorodnik jim ni mogel nadomestiti materine ljubezni in
                     očetove skrbnosti. Groza tiste zanje tako usodne noči jim je pa za vedno ostala
                     v spominu. Sicer pa so za ohranitev groze poskrbeli tudi drugi. Bilo je že po
                     koncu vojne, menda se je pisalo leto 1947. Marija in Pavle sta hodila v šolo v
                     Šentjošt. Osnovnošolski otroci so bili tedaj razdeljeni na pionirje, ki so bili
                     nekaj več, in vse ostale. Onadva sta seveda spadala k ostalim. Večkrat je
                     prišel v šolo bivši partizan – domačin in jim kaj povedal. Ob nekem takem
                     obisku je poklical Marijo in Pavleta na stran, da drugi ne bi slišali, in jima
                     začel dopovedovati, da so njune starše ubili Italijani. Začudeno sta ga
                     gledala. Ko ju je kasneje spet iskal, sta že vnaprej vedela, kaj bo. Vedno
                     znova pa sta ob tem doživela dogodke tiste noči: smrt staršev, beg po strmem,
                     temnem bregu, grozo in strah. Preveč živi in boleči so bili ti spomini, da bi
                     jih mogla zatajiti. Tudi danes se Bradeškovi – Pavle že več let počiva na
                     pokopališču v Polhovem Gradcu – spominjajo dogodkov izpred več kot šestdeset
                     let in še vedno te spomine spremljata groza in bolečina. Pravijo, da rojstnega
                     doma, ki ima sedaj drugega lastnika, prav zato ne obiskujejo. </p>
                  <p>S to zgodbo zaključujemo sestavek o terorju in strahu. Ali bi bil veliki
                     ideolog revolucije danes še ponosen na svoj VOS, na svoja navodila za vzbujanje
                     strahu. Morda pa bi tudi njega postalo groza, ko bi videl, kako hude so
                     posledice še po šestdesetih letih?</p>
               </div>
            </div>
         </div>
         <div type="div1">
            <head>Pripovedi</head>
            <div type="div2">
               <head>Ob truplih še vedno samo ugibanja </head>
               <docAuthor>Vanja Kržan</docAuthor>
               <div type="div3">
                  <p>V petinpetdeseti številki Zaveze smo se zgrozili ob umoru treh hišnih
                     gospodarjev, mož in očetov s Koroške Bele, ki so jih ponoči, 26. februarja
                     1944, odgnali z domov in naslednji dan zverinsko pobili nekje v Javorniškem
                     Rovtu. </p>
                  <p>To so bili Anton Lipovec, Janez Vidic in Vencelj Demšar. Akcijo je vodil
                     dvajsetletni Zvone Ažman – Bogo, nekdanji boksar z Jesenic. Uspešno je izvedel
                     še mnoge druge akcije in bil po vojni odlikovan z medaljo hrabrosti, z redom
                     hrabrosti in z zaslugo za narod 3. stopnje. Akcije, ki so se končale z
                     likvidacijami, sta na Jesenicah in v okoliških krajih vodila Ivan Vovk – Živan
                     in Franc Konobelj – Slovenko. Imena likvidatorjev samih pa največkrat ostanejo
                     neznana, zato v današnjem zarotniškem molku svojci, kolikor jih še živi, le
                     ugibajo o morilcih svojih bližnjih. </p>
                  <p>Tokrat bomo našteli še nekaj žrtev komunističnega nasilja s Koroške Bele, s
                     Slovenskega Javornika, s Potokov, z Blejske Dobrave, iz Most in z Brega pri
                     Žirovnici. </p>
                  <p>Pozno jeseni 1943 ubijejo v Mostah pri Žirovnici mlinarja Antona Bizjaka,
                     predvojnega občinskega odbornika na občini Breznica. Bil je zaveden Slovenec,
                     znan javni delavec, priden in podjeten, pošten in ugleden mož, ki ni mogel
                     odobravati komunističnega nasilja nad nedolžnimi ljudmi. »S takim načinom
                     bojevanja ne boste nikoli zmagali,« je rekel nekoč gošarjem, ki so hodili v
                     mlin po moko. Zato je postal še on žrtev »takega načina bojevanja«. Pred očmi
                     nemške straže vderejo komunistični morilci v mlin in ustrelijo poštenjaka. Sin
                     Jože se je pridružil gošarjem, Lojza, ki je ostal gospodar mlina, so po vojni
                     zaprli v Šentvidu, odkoder se ni več vrnil. Njegova žena Lojzka se je nekaj
                     časa sama mučila v mlinu, da je preživila sebe in hčerko Magdo. </p>
               </div>
               <div type="div3">
                  <head>Umori delavcev, pristašev socialistične stranke </head>
                  <p>Zelo nas bodo presenetili umori treh tovarniških delavcev na Javorniku,
                     pristašev socialistične stranke: v spominu vseh, ki so jih poznali, ostajajo še
                     danes veliki poštenjaki, pridni in dobri fantje in možje. </p>
                  <p>Rudolf Brelih (1907) s Slovenskega Javornika je bil visok, lep mlad mož in oče
                     sinčka Rudija, delavec in pristaš socialistične stranke. Vsi na Javorniku so
                     poznali postavne Brelihove fante, saj je Rudolf imel še tri brate: Francija,
                     Štefana, Tončka in sestro Jerico. </p>
                  <p>Rudolf je bil zaposlen v tovarni in bil delavski zaupnik. Sodeloval je z
                     gošarji in ker je bil izučen tapetnik, je izdeloval za ranjence nosila. »Ta pa
                     ne bo dolgo sodeloval z njimi, je preveč pošten, ga bodo kmalu ubili,« je
                     prerokoval o njem posestnik z Bele Anton Lipovec. Nekega septembrskega večera
                     1942. so ga prišli iskat. Prestrašeno ženo je tolažil: »Za božič pa pridem.« Pa
                     ni prišel nikoli več. Nekateri partizanski ujetniki so sami zaupno šepetali, da
                     so Breliha odpeljali v karavanško pogorje in ga v Medjem dolu nad Koroško Belo
                     zakopali do vratu v zemljo, mučili in ga nato ubili. Ali so taka pričevanja
                     resnična, saj so preveč srhljiva, da bi jim lahko verjeli, čeprav vemo, da se
                     je v Rusiji to dogajalo? </p>
                  <p>Sin Rudi (1940) se spominja, da je srhljiva novica o mučenju in umoru prišla
                     tudi do njegove mame. »Vendar ji do smrti ni bilo razumljivo, zakaj je moral
                     oče umreti in vrh vsega na tako grozovit način. Saj je gošarjem vedno pomagal.
                     Celo po smrti je nekaj od njih prišlo po nosila, ki jih je oče skrival nekje
                     nad svinjakom. Edina možna krivda, ki jo je mama lahko iztuhtala, je bila morda
                     ta, da je šel oče prosit na gestapo na Jesenice za svojo sestro Jerico, por.
                     Noč, ki so jo Nemci skupaj z možem zaprli v begunjskih zaporih.« </p>
                  <p>Jeričin mož Anton Noč je bil podžupan Koroške Bele in pristaš komunistične
                     stranke. Ker pa je bil preveč pošten, so ga komunisti sami ovadili gestapu in
                     oba z ženo sta se znašla v zaporu. Njega so Nemci ustrelili kot talca v Dragi.
                     Kaj bo z ženo Jerico, materjo dveh majhnih dečkov, ali bosta ostala še brez
                     matere? </p>
                  <p>Rudi se spominja, kaj mu je mama o tem pripovedovala. Za oba Jeričina fantka je
                     skrbela stara mama, toda kaj bo z Jerico? Vztrajno je prosila sina, Rudijevega
                     očeta, naj se je usmili in gre prosit zanjo Druschkeja. »Oče se je tega grozno
                     otepal, od skrbi ni jedel in spal, smilila se mu je stara mama, smilila sestra
                     Jerica, ni pa mu šlo v račun, da bi šel prosjačit na gestapo.« »Raje bi šel po
                     kolenih na Brezje kot do Druschkeja,« je govoril. Končno se je vdal in odšel na
                     gestapo. Kaj bo rodilo njegovo posredovanje, si ni predstavljal niti v sanjah.
                     Komunisti so ga obtožili izdajalstva, da bi se poštenjaka znebili. Kmalu zatem
                     so ga odpeljali, Jerica pa je bila naslednje dni izpuščena iz zapora. Za umor
                     Rudolfa Breliha so na gestapu zvedeli takoj. Kako drugače, če ne tako, da so
                     komunisti z Nemci najtesneje sodelovali. Jeseničani in okoličani so bili
                     zgroženi, ker so nekateri na gestapu na Bledu videli, da je tamkajšnja
                     uslužbenka Mihela Jelenc, sestra Aleša Jelenca, komandanta Prve jeseniške čete.
                     Pa ne le njo, tudi prvo ženo znanega komunista Osvalda, ki je bil po vojni
                     sojen na dahavskem procesu. </p>
                  <p>Po Koroški Beli se je o zločinu nad Rudijem Brelihom pričelo takoj šepetati.
                     Lipovčevim je srhljivo novico zašepetala Jerica, ki je skupaj z mamo hodila na
                     dnino k Lipovčevim. Jerica je celo vedela povedati, da je bil ubijalec Franc
                     Konobelj. Če pa je njeno pričevanje neresnično in pričevanja nekaterih drugih,
                     ki jih bomo danes omenili, naj končno že spregovori tov. Konobelj sam, ovrže
                     govorice in izpriča resnico! Svojci ubitih bi mu bili zelo hvaležni. »Tudi
                     govorice o tem, kam so zagrebli očeta, so prišle do mame,« pravi sin. Fotograf
                     Adi Smolej z Jesenic je večkrat omenil, da bi ‘mogoče’, ‘približno’, ‘verjetno’
                     vedel, kje je očetov grob, pa ga ni nikoli pokazal. </p>
                  <p>Po vojni ni materi nihče rekel dobre besede. Povsod so ji delali same težave.
                     Pokojnine po očetu ni dobila, saj je bila vendar žena izdajalca. V železarni so
                     ji leta 1947 ponudili službo žerjavovodja enega največjih žerjavov. Kaj je
                     hotela, treba je živeti. Naredila je tečaj za žerjavovodje, vsak dan splezala
                     na žerjav, osem ur premikala ročice in obvladovala železnega velikana. Tako je
                     žena narodnega izdajalca gradila petletko v jeseniški železarni in bila nekega
                     8. marca celo pohvaljena na televiziji. Pripadala ji je živilska karta ‘težka
                     dodatna’ ali A karta. Joj, kako so ji bili zdaj vsi nevoščljivi! Izšolala me je
                     in zaposlil sem se na Špediciji, kakšnih posebnih težav mi niso delali.« </p>
                  <p>Drugi iz te trojice je bil mladi Franjo Tominec, tudi proletarec. Na Koroško
                     Belo je prišel iz Kranja, ker je na Beli podedoval hišo. Na Beli nima nobenega
                     sorodnika in danes nihče več ne ve zanj, še manj za letnico njegovega rojstva
                     in smrti. Zaposlil se je v tovarni in postal član komunistične partije, ker je
                     mislil, da bo komunizem izboljšal položaj delavstva. V svojem mladostnem zanosu
                     je nasedel idejam in obljubam revolucionarjev in se jim je pridružil v hosti.
                     Ko pa je zvedel za smrt svojega prijatelja in sodelavca Rudija, je bil ogorčen
                     in glasno povedal, da gošarji niso ravnali prav. Tudi Rudijevi sestri Jerici je
                     povedal isto. Na vsem lepem je izginil. Okoliščine Franjeve smrti bi podobno
                     kot Rudijeve za vedno ostale skrivnostne, če jih ne bi bilo razkrilo golo
                     naključje. Vendar so dolga leta ostale v največji tajnosti, ker se nihče ni
                     upal spregovoriti. </p>
                  <p>Predel ob Savi, še nižje, kjer sta danes jeklarna in valjarna na Javorniku, se
                     je pred vojno imenoval Struge. Bile so lep naravni park ob bregovih in rokavih
                     Save. Tu so imeli Belani in Javorčani kopališče in strelišče, v okolici se je
                     pasla živina. Mrtvi rokavi reke so jim dajali obilico gline, ki ji na
                     Gorenjskem pravijo glena. </p>
                  <p>Nekoč sta jo prišla tovorit tudi Lukanov Filip in Smolejev Anton, po domače
                     Čopov. Toda tisti dan sta skupaj z gleno natovorila težko spoznanje, ki ju je
                     zaznamovalo za vse življenje. V zmehčani zemlji med grmičevjem in vrbami so
                     jima lopate zadele v slabo zakopano truplo Franja Tominca. Kaj zdaj, onemita v
                     grozi. V hipu sta bila rešena vseh ugibanj. Kot bi zrasel iz tal, se pred njima
                     pojavi vsem Belanom znani Konobelj. Otrpla od strahu sta od njega sprejela še
                     svojo smrtno obsodbo: »Oba bom ubil in vse vaše domače, če ‘o tem’ komu zineta
                     besedo!« In nista odprla ust, dokler niso pomrli vsi, ki bi jih lahko pobila
                     Konobljeva sovražna maščevalnost. Šele po letu 1956. je eden od njiju pred
                     svojo smrtjo izdal skrivnost. </p>
                  <p>Konobelj, v svesti si svoje moči in oblasti, je lahko po vojni mirne duše
                     napisal, da je Franjo padel nekje v Dolomitih. Tudi ta njegova trditev bo še
                     naprej ostala zgodovinsko dejstvo, ki je ne bo mogel ovreči noben zgodovinar.
                     Ime Franja Tominca, brez letnic rojstva in smrti, se je zato znašlo celo na
                     spomeniku padlim v borbi in žrtvam fašizma na Slovenskem Javorniku s
                     posvetilom: V spomin trpljenja težkih dni,/ ko je v potokih tekla kri./ V letih
                     poznih pomnil bo zemljan,/ da priboril je svobodo partizan. </p>
                  <p>Truplo Franja Tominca, ki naj bi trohnelo nekje v Dolomitih, v resnici počiva
                     pod ‘srebrnimi vrbami’ in ‘dehtečim borovjem’ nekje v Strugah, kot jih je
                     opisal Pavle Zidar: »Največji savski meander pa so bile Struge, kjer je bil niz
                     bajarjev, povezanih med sabo z mrzlo nitjo pronicajoče reke, ki je presihala
                     skozi propustni prod. Tod je raslo tudi dehteče borovje na nekaj hektarih,
                     potem jelše in celo gabri. Vrb pa je bilo nepopisno mnogo, kar zasrebrilo se
                     je, ko je potegnila sapa prek njih. Kako so Struge nastale, pravzaprav kdaj, o
                     tem so redki karkoli pomnili. Da so bile deloma prečiščena Sava in deloma
                     lastni izviri, ki so prihajali z dna Stolovega pobočja, ni dvoma, ker sem hodil
                     ta čista vrela pit. Bila so zelena kakor sredica ledu, pa tudi mrzlejša od
                     ledu. Gladina pa se je zgibavala od nenehnega priliva kakor živ hrbet pasoče se
                     živali« (P. Zidar, Okupacija Javornika). Res, čudovite kulise za skriven uboj
                     in grob mladega človeka, ki je ljubil življenje in obsojal nasilno smrt. </p>
                  <p>Tretji iz te prijateljske druščine poštenjakov in pridnih delavcev je bil
                     Viktor Svetina po domače Mostarjev z Javornika (26. 2. 1908), sin očeta Mihaela
                     in matere Ivanke. Viktor je bil po poklicu ključavničar in vodovodni
                     inštalater, ročen, iznajdljiv in zelo delaven. Zaposlen je bil v tovarni, doma
                     pa je imel majhno ključavničarsko delavnico in Belanom popravljal
                     najrazličnejše stvari, gošarjem pa puške. Med ljudmi je bil priljubljen, tudi
                     zato, ker je bil družaben, rad je igral kitaro in planinaril. Starši in obe
                     mlajši sestri Ljudmila, por. Rinaldo in Ivanka, por. Šoberl so bili zelo
                     navezani nanj. Z zaročenko Radico Bratušek, po rodu iz Tržiča, med vojno pa je
                     živela na Vojniku, se je nameraval poročiti v bližnji prihodnosti. Bil je član
                     delavskega društva Svoboda, partizanom se pa ni nameraval pridružiti, ker je
                     podobno kot prijatelja Rudi in Franjo obsojal pobijanje in krajo. Domači so
                     vedeli, da je hodil na javke v Zabukovje nad Belo in gošarjem nosil nahrbtnike
                     s hrano in z volnenimi nogavicami, kapami, rokavicami in šali. Obe sestri sta
                     pridno pletli in Metka, ena od Viktorjevih nečakinj, se dobro spominja
                     nahrbtnikov ki jih je mama tolikokrat pripravljala za brata Viktorja, da jih
                     odnese na javko. </p>
                  <p>Metkini najlepši spomini iz otroštva so povezani s Svetinovim domom na
                     Javorniku, s toplo kmečko pečjo v izbi in s srčno dobro staro mamo, ki bi
                     svojim otrokom in vnukom vse razdala, vsem pomagala. Njen plemeniti značaj je v
                     marsičem podedoval njen edini sin Viktor. Nečakinje z njim niso imele veliko
                     stikov, ker je bil vedno pri delu, če ne v delavnici, pa v hlevu ali na njivi.
                     Mostarjeva hišica ob cesti je bila majhna, z ograjenim vrtičkom pred njo, s
                     klopco in vodnjakom. Tudi gospodarsko poslopje za hišo ni bilo veliko. </p>
                  <figure>
                     <graphic url="slike_z_59/z_59_22.png"/>
                     <head>Viktor Svetina z Javornika <name type="author"/></head>
                  </figure>
                  <p>Nečakinje, v vojnih letih majhne deklice, hranijo v najlepšem spominu tudi
                     prijazno in prisrčno Radico, ki se je z njimi šalila in igrala, za Miklavža pa
                     jih obdarovala s kakšno knjigo. </p>
                  <p>Na dan pred svetim večerom leta 1943 se je Viktor kot vsako jutro odpravil v
                     tovarno. Ni še stopil na cesto, ko je v temi planil izza hiše neznanec, ga
                     ustrelil v hrbet in zbežal. To pa je tudi vse, kar domači še danes vedo o
                     njegovi smrti. Radica je na dan pogreba, ko se je oblekla v črnino, poklonila
                     Svetinovim v spomin svojo fotografijo, ki jo Viktorjeva nečakinja še danes
                     hrani. </p>
                  <p>Ali je bil Viktor žrtev spletkarske zarote med komunističnimi gošarji, ki se
                     jim v svoji poštenosti ni hotel pridružiti, in med črno roko, ki je obsojala
                     njegove zveze z gošarji in pomoč gošarjem? Tega danes nihče ne ve, razen morda
                     Konoblja. </p>
                  <p>Ena od Viktorjevih sester je slišala govorice, da so nekateri za umor krivili
                     Herija Krena, češ da je pripadnik črne roke. V resnici so Krena očrnili
                     komunisti, ker je bil poročen s hčerko bana Natlačena in sta se z ženo morala
                     vso vojno skrivati, po vojni pa sta bežala. Druga sestra pa je takoj po umoru
                     slišala za Rudolfa Sokliča, ki naj bi bil morilec njenega brata Viktorja in je
                     bil na Bitenčevem procesu, ki so ga po vojni poslušali po radiu, tega umora
                     tudi obtožen. Nekateri Belani in Javorčani še danes obtožujejo Sokliča, da je
                     delal na obe strani, s komunisti in z Nemci, podobno kot je že pred vojno bil
                     podnevi pri sokolih, ponoči pri komunistih. »Niti las se mu ni skrivil med
                     vojno. Samo taki so jo poceni odnesli, medtem ko so nezaščitene pobijali ali
                     Nemci ali komunisti. Sprehajal se je po Javorniku in Beli, kot se sprehajamo
                     danes, v mirnem času,« zaključi svojo sodbo o njem nekdanja Belanka Marica
                     Lukan roj. Lipovec. </p>
                  <figure>
                     <graphic url="slike_z_59/z_59_23.png"/>
                     <head>Viktor Svetina s sestrama: stoji Ljudmila, sedi Ivanka <name
                           type="author"/></head>
                  </figure>
                  <p>Žalostno in sramotno, da še po šestdesetih letih zgodovinska dejstva pobojev
                     temeljijo zgolj na govoricah ljudi, na njihovih čustvenih nagnjenjih in
                     političnih opredelitvah. Vse zato, ker smo še vedno ukleti v zarotniški molk in
                     ostaja to poglavje naše zgodovine še vedno nerazčiščeno. Nihče še nikoli ni
                     zaslišal Franca Konoblja, domačina s Koroške Bele in borca Cankarjeve čete pod
                     Stolom od 5. avgusta 1941. dalje. Z njegovim pričevanjem bi se med drugim lahko
                     razkrilo tudi v molk zavito delovanje črne roke. Poveljnik jeseniškega gestapa
                     Druschke je ob nemotenem odhodu z Jesenic pustil na policiji vso dokumentacijo.
                     Kdo pa je to prevzel? Ali bi morda kaj o tem vedel povedati Konobelj? – Tudi
                     ime Viktorja Svetine je vklesano na partizanskem spomeniku na Javorniku, »v
                     spomin trpljenja težkih dni,/ ko je v potokih tekla kri.« </p>
                  <p>Zakaj so v Vodičarjevem klancu pod železniško postajo na Javorniku nekega
                     januarskega jutra l. 1944 ustrelili tovarniškega delavca in družinskega očeta
                     Alojzija Cafa (1902)? Kdo je likvidator? Po čigavem naročilu je streljal?
                     Značilno za komunistične likvidacije na javnih mestih je bilo, da so morilci
                     trupla svojih žrtev pustili in zbežali. Tudi Cafovo truplo so ljudje našli na
                     cesti, zjutraj, ko se je vračal z nočnega dela v tovarni. Pritekli so k ženi in
                     edinemu sinu zakoncev Caf Rafaelu (1930): »Vaš ležijo na klancu mrtev,« so jima
                     hiteli govoriti. Žena ni odšla nikamor. Rafko je sam in kar bos pritekel do
                     mrtvega očeta ...</p>
                  <p>Alojzij Caf ni bil nič manjši poštenjak in priden delavec kot druge žrtve.
                     Skrbel je za dom in sina, nikamor ni zahajal, z nobenim se družil. Za zimo si
                     je prislužil drva tako, da je kmetu Lipovcu z Bele očistil gmajno, nasekal zase
                     drva, za Lipovca pa naredil butare. Z delom sta bila oba zadovoljna, Lipovec pa
                     vesel lepo oskrbovanega gozda. </p>
                  <p>Zakaj pa je moral Caf umreti? Mar zato, ker pravijo, da je bil pri Werkschutzu,
                     katerega člani so imeli nalogo, da so stražili tovarniška poslopja in dvorišča?
                     Kdo ga je ustrelil? To sta žena in sin zvedela šele l. 1946, ko je žena
                     zaprosila za pokojnino. Prošnjo so ji zavrnili, češ da so moža ubili partizani.
                     Na srečo je bila šivilja, da sta s sinom preživela, on pa se je že s
                     šestnajstimi leti zaposlil v tovarni in se kasneje izšolal za varilca. </p>
                  <p>Z mamo nista nikoli spraševala po morilcu, verjetno pa likvidator sam ne bi
                     vedel, od koga prihaja povelje za umor. Tisti, ki vedo, pa nočejo povedati,
                     trdi sin. Nekateri z Javornika so mu zatrjevali, da ima domačin Leon Šmid kar
                     veliko likvidacij na vesti, zelo verjetno tudi Cafovo. Verjetno ... Gotovo pa je
                     eno, da likvidatorjev in naročilcev likvidacij ni manjkalo. </p>
               </div>
               <div type="div3">
                  <head>Žrtev na Hitlerjev rojstni dan </head>
                  <p>Ne le mladi delavci, padali so tudi kmečki sinovi. V zaselku Potoki, na poti
                     proti Žirovnici je bila Olipova kmetija, pisali so s Krevlič. Bili so edini na
                     Potokih, ki se niso strinjali s komunističnim nasiljem, in edini, ki niso
                     nasedali obljubam gošarjev, da se bo po vojni vse delilo. Zato niso bili tako
                     razočarani kot komunistično usmerjeni prevarani kmetje, ko so morali po vojni
                     svoja posestva podariti zadrugi. </p>
                  <p>Bodoči Olipov gospodar Andrej Krevlič (21. 11. 1919) sin očeta Andreja (1871)
                     in matere Apolonije (1882) je bil edini sin. Imel je še starejši sestri Justino
                     (1913) in Francko (1918) ter mlajšo Ivanko (1922), ki je bila med vojno še
                     neporočena doma. Posestvo je bilo lepo in veliko, s polji in travniki vse do
                     Save in z gozdovi v karavanškem pogorju. </p>
                  <p>Andrej je bil že mlad fantič zelo priden. Na Beli se ga spominjajo, kako je
                     vozil pesek s Kresa nad vasjo. Obetal je, da postane dober gospodar, če ne bi
                     bilo vojne. Kot šest drugih mladih fantov s Potokov je bil vpoklican v nemško
                     vojsko; precej jih je obležalo na frontah. Andrej je bil iz Leobna poslan v
                     Francijo. 28. marca 1944, prav na dvajseti rojstni dan svojega dekleta Ivice
                     Vengar s Potokov, je prišel domov na dopust. Težka odločitev je visela nad
                     njim. »Ne grem nazaj na fronto, če že padem, naj doma,« je bil Andrej odločen.
                     Toda doma ni bil varen pred nočnimi obiski gošarjev, v glavnem domačinov, zato
                     se jim je pridružil, čeprav zelo nerad. Oče in mama sta se bala za sina in bi
                     raje videla, da se vrne na fronto. Ali sta gojila večje upanje, da preživi na
                     fronti kot v hosti med gošarji? Andrej je velikokrat prenočeval doma, ker so ga
                     iz gozda pošiljali po hrano. Tudi zvečer pred 20. aprilom je prišel. Z njim je
                     bil partizan domačin Franc Ličof, po domače Ramovšov. Toda on ni prihajal po
                     hrano, doma je bila revščina. </p>
                  <figure>
                     <graphic url="slike_z_59/z_59_24.png"/>
                     <head>Radica Bratušek ob smrti svojega zaročenca Viktorja Svetine <name
                           type="author"/></head>
                  </figure>
                  <p>Andrej je zvečer obiskal Ivico. Danes se spominja, kako je bil obupan: »Spet
                     sem moral priti po hrano,« ji je potožil, »mi gošarji ne dajo miru. Doma pa
                     samo vekajo: vse jim boš znosil.« </p>
                  <p>Ko se je zjutraj, 20. aprila 1944, vračal v hosto, po vojni v tako opevano
                     »varno zavetje gozdov«, je nenadoma počil strel nekaj metrov od domače hiše,
                     pred grabnom z vodo, ki ga je Andrej ravno hotel preskočiti. Ivanka je takoj
                     planila iz hiše, zagledala brata na travi pod hruško in stekla k njemu. »Kdo te
                     je?« je dahnila vanj. »Čebrov,« je bil odgovor. Čez nekaj trenutkov je bil
                     Andrej mrtev. </p>
                  <p>Sestra je morala prijaviti na gestapo bratovo smrt. Delala se je čisto nevedno.
                     »Ali ga je morda ubila nemška patrulja?« je spraševala na policiji. Pod
                     zaselkom je bila železniška proga s čuvajnico in nemško patruljo. »Morda pa so
                     bili banditi?« so jo spraševali Nemci. »Ne vem, kako naj vem,« jim je
                     zatrjevala sestra ubitega. Končno je dobila zagotovilo, da ga Nemci niso ubili,
                     zato ga lahko pokopljejo na pokopališču na Koroški Beli. Pred tem so ga prišli
                     domov kropit tudi gošarji. Zbrana je bila vsa soseska. Ozračje se je
                     naelektrilo. Kaj niso bili zapleteni v umor prav gošarji, ki ga zdaj kropijo!
                     Dvema treznima domačinoma Bertlu Lukiču in Tonetu Gerdeju se je posrečilo, da
                     sta umirila prepir. Na dan pogreba je partizan Ličofov Franc spraševal Ivico:
                     »Kdo ga je?« – »Ne vem,« je podobno kot Andrejeva sestra zatrjevala Ivica. Ali
                     mu je bilo ukazano, da prisluhne govoricam na vasi? </p>
                  <p>Tik pred koncem vojne je moral domačin Berti Lukičev po ukazu partizanov
                     odstranjevati mine v okolici in pri tem ga je razneslo. Zakaj so izbrali prav
                     njega? </p>
                  <p>Kdo je torej ustrelil Andreja? Pričelo se je šušljati o partizanu, domačinu
                     Ivanu, po domače Čebrovem. Na drugi strani ceste je bil njegov dom. Bil je
                     nezakonski sin matere, ki mu je pri petih letih umrla, očeta ni poznal. Zato ga
                     je vzel k sebi materin sorodnik Jože Kosmač, po domače Čebrov s Potokov. Fant
                     je bil za vse domačine Ivan Koselj (1920), po domače Čebrov. Ko je bil mlajši,
                     so mu otroci nagajali z žaljivko ‘stari Lah’, kar ga je vselej raztogotilo. Ko
                     je odrastel, se je mladim prikupil z radijskim aparatom, da so ga vsi lahko
                     poslušali. Prislužil si ga je na kmetiji v Avstriji, kjer je nekaj časa kot
                     mlad fant delal. </p>
                  <p>Ob pričetku vojne je takoj prisluhnil propagandi gošarjev, kako se bo po vojni
                     delilo: jemalo posestva tistim, ki imajo preveč, in dajalo onim, ki nimajo.
                     Ivan pa dejansko ni imel nič. Kosmač ga ni niti posvojil, o tem, da bi lahko
                     nasledil njegovo posestvo, je Ivan lahko le sanjal. </p>
                  <p>Gledal je za Olipovo Ivanko in ji dvoril, ona pa se zanj ni zmenila. Pa ne
                     zato, ker je bil Ivan nezakonski in brez imetja, ampak vse, karkoli je
                     spregovoril, se ji je zdela neumnost ali opolzkost. Sčasoma je uvidel, da ne
                     ostaja le brez imetja, ampak da se mu k Olipovim ne bo mogoče priženiti. </p>
                  <p>Nič čudnega torej, da ga je komunistična propaganda zaslepila in gošarji
                     osvojili. Pridružil se jim je in na sestankih še naprej poslušal o pravični
                     delitvi po vojni in obljubah, kako bo po zmagi revolucije gospodar na svojem
                     posestvu. Morda celo na Olipovem, toda znebiti se bo treba najprej bodočega
                     gospodarja Andreja ... </p>
                  <figure>
                     <graphic url="slike_z_59/z_59_25.png"/>
                     <head>Družina Krevljič, po domače Olipovi, ob očetu stoji Andrej, ob materi
                        Ivanka, za njo Justina in Francka <name type="author"/></head>
                  </figure>
                  <p>Ivan Koselj je 10. marca 1944 postal partizanski intendant. Toda lahko se
                     povzpne še višje. Bliža se Hitlerjev rojstni dan, 20. april. Vsi Hitlerjevi
                     vojaki so sovražniki domovine, izdajalci naroda, tudi Olipov Andrej, ki je
                     služil v Hitlerjevi vojski. </p>
                  <p>Naj torej umre za pravično stvar, na Hitlerjev rojstni dan. Ali je bil Andrejev
                     umor cena, ki jo je plačal Ivan za svoje napredovanje? Kmalu je bil poslan v
                     Škofjeloško brigado v Selško dolino in tam napredoval. Domačini iz Selške
                     doline vedo povedati, da je bil Ivan Koselj po vojni likvidator v Škofji Loki.
                     Tudi za ta podatek se moramo opirati na domačine, ker so verodostojne priče še
                     vedno uklete v molk. Ko se je Ivan Koselj vrnil na Potoke, stari Čeber nanj ni
                     prepisal posestva, ampak je počakal, da se je Ivanu rodil sin. Se mu je zameril
                     s svojo partizanščino? </p>
                  <p>Pa se Ivan Koselj danes še spominja Olipovega Andreja iz Potokov? Kako se ga ne
                     bi! »Bil je najboljši fant, kar jih je kdaj bilo!« mi je prostodušno zatrdil,
                     ko sem ga obiskala. Zakaj pa so ga ustrelili? »Zakaj, zakaj, zmeraj ta zakaj?«
                     Postane nemiren, živčen, umika se iz kuhinje, prepira se sam s seboj, z menoj,
                     z vsem svetom. Iz veže gre na dvorišče. Zakaj? Kdaj? »Za Hitlerjev rojstni dan
                     vendar, 20. aprila 1944. je bil ustreljen. Dosti je bilo že govorjenja, preveč
                     nadležnih vprašanj, kako naj človek po vsem tem še trpi ob sebi drugega!«
                     Ostajata samo še mrkost in nemir, sad mučno zatajevane resnice, nikoli
                     izpovedanega priznanja krivde. Mnoge življenjske tragedije nekdanjih partizanov
                     in likvidatorjev so visoka cena za povojno zmago komunizma in dolgoletnega
                     totalitarizma. </p>
               </div>
               <div type="div3">
                  <head>Tudi dekletom ni bilo prizaneseno </head>
                  <p>Že v mnogih člankih smo videli, da fantje ali možje zlahka pobijajo celo
                     dekleta, žene, matere. Na Javorniku in Beli še danes živi spomin na Jožico
                     Kunstelj. Tudi med tistimi, ki je niso poznali. Njeno ime je bilo napisano na
                     spominski plošči, ki je vsa povojna leta bodla v oči s pročelja hiše nekdanjega
                     trgovca, ‘izdajalca’ Rudolfa Planinška in njegove žene (o njima smo pisali v
                     Zavezi št. 51). Na plošči je bilo zapisano, da je bila Jožica mučena in
                     zverinsko ubita v kleti njune hiše. Ta ‘mučilniški bunker’ naj bi imel debela
                     železna vrata, ki so v resnici varovala trgovčevo skladišče. Iz pisanja Franca
                     Konoblja zvemo, da so Jožico mučili in ubili v bunkerju te hiše pripadniki črne
                     roke. Koliko je bil F. Konobelj zapleten v delovanje črne roke, pa verjetno ne
                     bomo zvedeli nikoli. </p>
                  <p>Ali si lahko predstavljamo, kako prizadeta je bila mama Jožice Kunstelj, ki je
                     morala desetletja po vojni hoditi mimo hiše te zloglasne mučilnice svoje
                     hčerke. Šolarčki so ‘romali’ k tej spominski plošči, polagali cvetje, prižigali
                     svečke in častili spomin na laž. Še danes pa se mnogi spominjajo le groze in
                     strahu, ki jih je navdajala ob razkazovanju ‘mučilniškega bunkerja’ v kleti. </p>
                  <p>Jožičina mama pa je dobro vedela, kdo je pognal hčerko v smrt, vedela za
                     pritiske, ki so jih komunisti izvajali nad hčerko, in za njene stiske. Vendar
                     je tudi mamo komunistični teror obsodil na dosmrtni molk v javnosti. Ni pa
                     skrivala resnice pred svojimi zaupnimi prijatelji. Vsi so ji verjeli, poznali
                     so mamo in hčer; Kunstljeva mama pa je veljala za enkratno žensko. </p>
                  <figure>
                     <graphic url="slike_z_59/z_59_26.png"/>
                     <head>Andrej Krevljič – Olipov pred odhodom v nemško vojsko <name type="author"
                        /></head>
                  </figure>
                  <p>Jožica Kunstelj (1922) je bila izobraženo dekle lepe zunanjosti, ki so jo še
                     poudarjala njena izbrana in okusna oblačila. Pred vojno je bila članica
                     prosvetnega društva in sodelovala pri različnih prireditvah. V službi je bila
                     na občini na Beli. S pričetkom vojne je bila občina ukinjena, zato so jo
                     premestili na občino na Jesenicah. Bila je v vsakodnevnem stiku z županom, ki
                     je bil seveda Nemec. </p>
                  <p>Z njenim položajem so se pričeli komunisti okoriščati in jo vedno bolj
                     izrabljali za svoje nepoštene posle. Izdajati bi jim morala npr. nakaznice za
                     čevlje in oblačila, tudi takrat, kadar jim to ni pripadalo. Ustregla jim je, če
                     je le mogla, saj je tako kot večina čutila odpor do Nemcev in hotela pomagati
                     svojim ljudem. Njena sestra Marica, por. Dolinar je bila v partizanih. </p>
                  <p>Toda nekoč so komunistični gošarji od Jožice zahtevali preveč, očitno goljufati
                     pa ni mogla in ni hotela. Gošarjem se je zamerila, postala jim je nekoristna,
                     zato so se je hoteli znebiti. Nekega večera v februarju 1944 so prišli ponjo
                     domov in jo odpeljali. Z izgovorom, da se bo kmalu vrnila, kot so imeli navado
                     reči likdivatorji. Gotovo jo bodo odpeljali v hosto, kjer je že sestra, je
                     pomislila mama in šla v shrambo, da ji odreže kruh. Tedaj šele vidi skozi okno
                     shrambe, da hišo stražijo temne sence črnih mož. V enem prepozna visoko
                     Konobljevo postavo. Čez nekaj dni so našli Jožičino truplo na travniku ob Savi
                     na Potokih, zadavljeno z bakreno žico okrog vratu. </p>
                  <p>Tudi ime Jožice Kunstelj se je znašlo na spomeniku žrtvam fašističnega nasilja,
                     da »v letih poznih pomnil bo zemljan/, da priboril je svobodo partizan.« </p>
                  <p>Vzroke in okoliščine Jožičine smrti bi lahko osvetlil in dopolnil edino
                     Konobelj, da ne bi bili odvisni samo od ugibanj. Njena mama ni bila vredna, da
                     bi jo obvestili o hčerini smrti. Pustili so truplo ležati, bo že zvedela ... Toda
                     resnice o smrti ni zvedela nikoli. Vedela je le, da je napis na spominski
                     plošči laž. </p>
                  <p>Plošča je bila na zahtevo Planinškovega sina odstranjena, ko je bila hiša
                     denacionalizirana. Še vedno pa ostajajo grenki spomini in strah, zasejan v srca
                     mnogih povojnih otrok. </p>
               </div>
               <div type="div3">
                  <head>Sosedova tajnost </head>
                  <p>Poglejmo še na nasprotni breg Save, na Blejsko Dobravo, k Dimitriju Kalčiču,
                     pravijo mu Mitja (28. 5. 1942), leto dni mlajša sestra Santina (1943) je že
                     pokojna. Mitja očeta ni poznal, ker še ni imel dveh let, ko so ga komunisti
                     ubili. Njegov oče Bruno Kalčič (1910) se je rodil in odraščal na Reki, družina
                     njegovega očeta pa izhaja z Notranjskega. Postal je zelo uspešen lesni trgovec
                     in izvažal les v Italijo. Na službeni poti po Kozjanskem, imel je tudi svoj
                     avto, je v Podsredi srečal svojo bodočo ženo Tončko Kunšič, ki je bila tam
                     učiteljica. Tončka je bila doma z velike Koničeve kmetije na zgornjem delu
                     Blejske Dobrave. Leta 1935 sta se poročila. Na Blejski Dobravi sta si sezidala
                     lepo in prostorno hišo po načrtih gradbenega mojstra Regovca z Jesenic, za
                     predvojne čase najmodernejšo na Dobravi. Do pričetka vojne so posli Kalčiču
                     cveteli, bil je delaven in podjeten, z vojno se je trgovina z lesom prenehala
                     in Kalčič se je zaposlil v jeseniški železarni. Iz nekdanjega ‘kapitalista’ je
                     postal proletarec, toda za komunistične sosede – brate Kersnik z Dobrave – je
                     bil še vedno kapitalist. Vsi trije bratje Jože, Lado in Stane so že zgodaj
                     ostali brez očeta, zato jih je izšolal župnik, toda v svojem poklicu se ni
                     nihče uveljavil. Njihov vzpon se je pričel šele po zmagi revolucije; Staneta je
                     postavila na položaj upravnika zaporov na Povšetovi. </p>
                  <figure>
                     <graphic url="slike_z_59/z_59_27.png"/>
                     <head>Lesni trgovec Bruno Kalčič pred vojsko <name type="author"/></head>
                  </figure>
                  <p>Val komunističnih pobojev, ki je l. 1944 zajel Gorenjsko, je odnesel tudi Bruna
                     Kalčiča. Zjutraj, 16. februarja 1944, je šel na železniško postajo, da se z
                     vlakom odpelje v službo. Domov se ni nikoli več vrnil. Žena je šla poizvedovat
                     na gestapo na Bled, če so ga morda odpeljali Nemci. Povedali so ji, da bi v
                     roku štiriindvajsetih ur izvedela, če bi ga Nemci odpeljali. »Če niste dobili
                     nobenega sporočila, vprašajte vaše,« so pojasnili ženi. Koga le? Ali naj gre na
                     Hom, kjer so se sprehajali tisti, ki so se imeli za partizane, med njimi tudi
                     Jože Kersnik? In kaj naj jih vpraša? Ali so ga oni odpeljali na silo, če se jim
                     mož ni hotel pridružiti prostovoljno? Da bi ga kar tako brez vzroka ubili, si
                     ni mogla predstavljati. </p>
                  <p>V mučni negotovosti je dočakala konec vojne. Morda pa se bo zdaj vrnil? Toda
                     moža ni bilo. Pričela je pisati na najrazličnejše urade, tudi na Zvezo borcev,
                     spraševala povsod, kamor so jo napotili, spraševala vsakogar, če je le
                     zaslutila, da bi utegnil kaj vedeti. Če so ga odpeljali partizani, zakaj se ni
                     vrnil? Toda nihče ni nič vedel, od nikoder nobenega pojasnila. Sin Mitja ne ve,
                     kdaj je mama dokončno sprevidela, da se mož ne bo nikoli vrnil. To spoznanje je
                     bilo edino, kar je zvedela do svoje smrti leta 1974, psihično in telesno
                     uničena zaradi notranjega trpljenja, kot je potrdil zdravnik internist v
                     jeseniški bolnici. </p>
                  <p>Ženo Bruna Kalčiča je bilo treba mučiti še na druge načine, ne le z
                     negotovostjo o moževi smrti, so dobro vedeli na UDBI. Kar naprej so jo klicali
                     in zasliševali. Ni bila le žena narodnega izdajalca, ampak še vedno učiteljica;
                     na njej niso mogli najti nobene krivde, da bi jo odpustili iz službe. Če ne bo
                     pohlevna, ubogljiva, predvsem pa, če ne bo otrok poučevala v duhu
                     revolucionarnih idej, naj ve, da bo vržena s šole brez pokojnine, brez
                     vsakršnih sredstev, da živi otroka. In tako je tudi Tončka Kalčič postala ena
                     od stotisočih sužnjev povojnega ustrahovalnega režima. Če je kdo od njenih
                     učencev hodil k maši, so krivili njo in spet je bila klicana na UDBO. Še
                     predobro je vedela, kaj bi sledilo, če bi njo kdo videl pri maši. Postajala je
                     nezaupljiva in zagrenjena. Družila se je samo še s sorodniki. </p>
                  <p>Hiša je bila napol porušena od nemškega bombardiranja, tako da nekaj časa niso
                     stanovali v njej. Otroka sta živela pri Koničevih, pri teti in stricu. Toda
                     povsod pričujoča UDBA je izvohala, da Mitja ministrira. Stric je moral
                     prepričati teto, naj Mitju prepove ministriranje, češ: »Če Tončko vržejo iz
                     službe, ali boš ti skrbela za otroka?«</p>
                  <p>Ko je bila hiša obnovljena, so vzeli na stanovanje domačina Franca Grilca,
                     bivšega partizana, a bil je pošten človek in tudi on je spoznal, da je žena
                     narodnega izdajalca Kalčiča zelo v redu ženska. Od takrat naprej je namreč niso
                     nikoli več klicali na UDBO. </p>
                  <p>Mitja se je v vajenski šoli na Jesenicah izučil za livarja in zaposlil v
                     železarni. Toda raje je vozil po Jesenicah avtobus, ko se mu je za to ponudila
                     priložnost. Med šoferji je naletel na Filipa Pančurja, bivšega partizana,
                     vendar Mitju ni nikoli omenil očeta. </p>
                  <p>Mitja je z leti postajal zaradi očetove izgube in materinega trpljenja zelo
                     ranljiv. Že v vajenski šoli je začutil, če je kakšen učitelj delal razlike med
                     partizanskimi sinovi in drugimi vajenci. Na srečo takih učiteljev ni bilo
                     veliko. Prvi večji udarec, ki mu je skoraj spodnesel tla pod nogami, je doživel
                     pri vojakih na letališču v Zemunu. Služil je v gasilski četi, ker je bil že od
                     otroških let pri gasilcih na Dobravi. </p>
                  <figure>
                     <graphic url="slike_z_59/z_59_28.png"/>
                     <head>Bruno Kalčič z ženo Tončko <name type="author"/></head>
                  </figure>
                  <p>Bilo je nekega dne v avgustu, leta 1963, ko je komandant poklical k sebi Mitja
                     in mu povedal, da je dobil njegovo karakteristiko z oceno, da je sin
                     protidržavnega elementa. To je bilo prvikrat, da je nekdo silovito dregnil v
                     Mitjevo bolečo notranjost. Zagovarjal se je, da očeta sploh ni poznal; da je
                     celo tov. Tito izjavil, da otroci ne odgovarjajo za krivdo staršev, in končno,
                     doma ima le nekaj kilometrov do meje in bi bil lahko že zdavnaj pobegnil. Po
                     teh zagotovilih mu je rana, ki je še nihče ni skušal celiti, ampak samo
                     odpirati, ponovno zakrvavela in izbruhnil je: »Ubit ču se, ubit!« Komandant, ki
                     je videl njegovo razburjenje, ga je povabil k sebi v ‘kancelarijo’. Sedla sta
                     za mizo in komandant je spregovoril v čisti slovenščini. Povedal mu je, da je
                     pilot, po rodu iz Maribora, vojni kapetan. V prijateljskem pogovoru z njim je
                     Mitja spoznal, da skuša razumeti njegovo bolečino. Odslej mu ni bilo treba
                     nikoli več na stražo. Približno čez tri mesece ga je komandant ponovno poklical
                     k sebi. Pošten, kot je bil, se ni hotel z mladim človekom igrati nobenih
                     skrivalnic. Povedal je, da je pod karakteristiko podpisan Jože Kersnik. Zabičal
                     pa mu je, da to ostane njuna skrivnost in se zunaj pisarne obnašata, kot da se
                     ne poznata. Mitja mu je za to zaupanje in poštenje še danes hvaležen. </p>
                  <p>Ime Jožeta Kersnika zanj ni bilo nobeno presenečenje. Ko sta s sestro
                     odraščala, jima je mama kdaj omenila govorice, ki so ji slučajno ali po njenih
                     poizvedovanjih skrajno zaupljivo prišle do ušes. Povedala jima je, da jih je
                     bilo več, ki so odpeljali očeta. Prepričana je bila, da sta imela glavno besedo
                     Jože in Lado Kersnik. Vseh skrivnosti pa jima ni hotela povedati. Šele po njeni
                     smrti so našli med njenimi stvarmi listek s skopim sporočilom: Tovarišica
                     Kalčič Tončka. Važga moža je odpeljal Ambrožič Ludvik po domače Perečnikov.
                     Njega vprašajte. Podpis je zbrisan. </p>
                  <p>Žena Tončka je po vojni spraševala mnoge ljudi, če kaj vedo o možu. Videli so
                     njeno trpljenje in ji prigovarjali, naj se ne ubija s tem poizvedovanjem. Ko bi
                     le vedeli, da jo ubija prav to, da o očetovi smrti nikoli ni nič zvedela. Pa je
                     spet od nekoga slišala: »Zakaj hodiš okrog? Vprašaj svojo sestrično Kejžarjevo
                     Francko!« </p>
                  <p>Nekateri očetovi prijatelji so pripovedovali mami, da so po vojni videli
                     nekoga, ki je nosil očetovo omikron uro, in drugega, ki je imel oblečen očetov
                     površnik, ki je bil podložen s pravim krznom.</p>
                  <p>Mitju se je mama zelo smilila, a trpel je tudi on. Velikokrat se je srečeval z
                     Jožetom Kersnikom, saj je njihov sosed in po isti cesti sta hodila na
                     železniško postajo, se vozila na Jesenice v železarno in vračala domov. Jože je
                     vedno mrko gledal v tla, pozdravljali se niso. Vedeli so, da s seboj nosi
                     pištolo. </p>
                  <p>»Bilo je ravno na vernih duš dan leta 1965. Zjutraj sem šel na vlak. V cerkvi
                     je zvonilo k molitvi. Dohitel sem Kersnika. Roke sem držal v žepih bunde:
                     ‘Jože, povej, ali ti veš, kje je moj ata pokopan? Mu bom še jaz nesel svečo in
                     rože na grob.’ Brez besed me je z vso silo udaril po ustih, jaz pa sem tako
                     sunkovito potegnil roke iz žepov, da sta se oba strgala. Iz bližnjega plota sem
                     izpulil kol, da bi ga mahnil, toda njega ni bilo nikjer več, tako hitro je
                     stekel naprej. Še pravočasno je ujel vlak, meni pa je ušel. Od takrat ga nisem
                     nikoli več spraševal. </p>
                  <p>Čez pol leta sem dobil poziv na sodnijo zaradi žaljenja časti tov. Joža
                     Kersnika. Advokata sploh nisem najel, ker so mi vsi pravili, da obtožnica ne bo
                     imela nobenih posledic, ker sem Kersnika samo vprašal. Upoštevali so moja
                     verska čustva, so zapisali, ker je takrat v cerkvi ravno zvonilo. Pogojno sem
                     bil obsojen na tri mesece za dobo pet let, denarna kazen pa je bila velika.
                     Računal sem, kaj vse bi lahko kupil za tisti denar.« </p>
                  <p>Ko so po mamini smrti našli že omenjeni listek, je bil Ambrožičev Lado Mitjev
                     zadnji up, da končno izve, kje je ata pokopan. Če že mama pred smrtjo tega ni
                     izvedela, bo morda vsaj on. Ambrožič je bil direktor podjetja Cokla na Blejski
                     Dobravi, v lepi novozgrajeni stavbi ob cesti naprej od železniške postaje. V
                     njej je tudi stanoval in se skozi odprto okno velikokrat razgledoval okrog. </p>
                  <p>Mitja se lepega dne odpravi k njemu. Da ne bi izgubljal besed, mu pomoli
                     listek. Ambrožič ga nekaj časa gleda in molči. Prvi spregovori Mitja: »Nekaj bi
                     te vprašal. Samo to mi povej, kje je ata pokopan. Če mi poveš, bova še naprej
                     ostala kolega. In, zakaj ste ga?« Ambrožič počasi seže v žep srajce po škatlico
                     cigaret in roka se mu trese. Prižge si jo in še vedno molči. Potem vpraša: »In
                     če ne povem?« Mitja grozeče dvigne glas: »Samo enkrat bom po tebi udaril.
                     Drugič mi ne bo treba!« Zdaj zagrozi še Ambrožič: »Jaz imam pištolo!« »Jaz pa
                     kamen!« se Mitja ne ustraši. </p>
                  <p>Ostalo je samo pri grožnjah. Mitja je sprevidel, da bo moral še naprej živeti v
                     soseščini z ubijalci svojega očeta, od katerih nikoli ne bo zvedel resnice.
                     Svarili so ga, naj jim da mir. »Tebe bodo enkrat ubili,« so mu pravili. Mitja
                     pa danes ugotavlja: »Nje je bolj strah kot mene. Kadar sem šel mimo Cokle in je
                     Ambrožič gledal skozi okno, je v trenutku, ko me je zagledal, zaprl okno in
                     spustil rolete. Dokler je bil živ. Jože Kersnik je vedno hodil po cesti s
                     pištolo. Zdaj je že ves bolan, pa ne more umreti. Vsako noč mu gori luč. In kaj
                     mu pomaga visoka ograja okrog hiše? Saj mu nobeden nič noče. Bela žena pa pride
                     tudi čez najvišjo ograjo. Vsako leto na obletnico atove smrti 16. februarja sem
                     mu poslal atovo fotografijo, tudi Ambrožiču, in zapisal na hrbtno stran:
                     Memento mori.« </p>
                  <p>Mar je tako ravnanje maščevalnost ali nezmožnost odpuščanja? Ali pa le znamenje
                     še vedno razbolele notranjosti odraslega človeka, ki so ga z umorom očeta
                     prizadeli za vse življenje in je poleg svojega trpljenja gledal še materinega? </p>
                  <p>Pa mi kdo reče: mar je danes ‘to’ sploh še kaj važno? – Res je vseeno, kam kdo
                     zagrebe svojega poginulega psa, ne more pa biti vseeno, če je to truplo očeta,
                     moža. </p>
                  <p>Ko so po naši osamosvojitvi ljudje le upali vsaj nekoliko spregovoriti, je
                     sorodnik Mitjeve žene povedal, da mu je njegov oče pred smrtjo zaupal
                     skrivnost, da so Bruna Kalčiča zagrebli v Kocjanovem rovtu na Humu, češ da mu
                     je ta kraj pokazal neki lovec, ki je moral truplo zakopati. Sorodnik Mitjeve
                     žene je približno označil kraj, ki je bil po petdesetih letih sicer zaraščen,
                     vendar lahko poskusijo kopati na površini velikosti njihove bivalne kuhinje.
                     Brez oklevanja se je Mitja lotil kopanja, pomagal mu je tudi prijatelj, vendar
                     nista našla nobenega okostja. </p>
               </div>
               <div type="div3">
                  <head>Umori po vojni </head>
                  <p>Breg pri Žirovnici je danes naselje novih hiš, tako da si človek težko
                     predstavlja, da je bil pred vojno in še nekaj časa po njej majhno, zanemarjeno
                     delavsko-kmečko naselje z nekaj hišami, vrtovi, njivicami in štalami s kakšno
                     glavo živine. Lepo obnovljena starinska cerkvica sv. Radegunde pričuje, da je
                     bil kraj naseljen že zelo zgodaj. </p>
                  <p>Cerkev se prvič omenja l. 1468, temelji polkrožne romanske apside pa
                     dokazujejo, da je stala že v 12. ali 13. stoletju. Kraj je bil naseljen že v
                     pozni antiki. V neposredni bližini cerkve so bili odkriti ostanki bivališča –
                     polzemljanke iz 6. stoletja. </p>
                  <p>Največja dragocenost cerkve so freske iz začetka 15. stoletja slikarja,
                     poimenovanega Mojster Žiganje vasi (pri Tržiču). Na freskah sta upodobljena
                     tudi sv. Radegunda in sv. Lovrenc. Glavni, zlati oltar je datiran iz 17.
                     stoletja. Slika Marije dobrega sveta v atiki je nastala po vzoru baročnega
                     slikarja Fortunata Berganta. </p>
                  <p>Po legendi naj bi bila sv. Radegunda in sv. Lovrenc, ki mu je posvečena
                     cerkvica na Skali nad Žirovnico, sestra in brat. V lepih poletnih nočeh sta si
                     pošiljala pozdrave in takrat so se utrinjale zvezde na nebesnem svodu iznad ene
                     cerkvice do druge. </p>
                  <p>V julijski noči 1946 se za lepoto zvezdnega neba ni menil nihče. V spokojnost
                     poletne noči je počil strel. Pet fantov iz vasi je sodelovalo pri umoru svojega
                     rojaka Oskarja Maleca z Brega. </p>
                  <p>Oskarjevi starši so se po prvi svetovni vojni priselili na Breg verjetno s
                     Primorskega in kupili hišo z nekaj zemlje za vrt. Oskar Malec (1919) je bil
                     edini fant v kraju, ki je maturiral na gimnaziji v Kranju. Zaposlil se je v
                     laboratoriju jeseniške tovarne. V prostem času je bil predan ljudskemu odru:
                     bil je režiser, igralec, pevec in organizator veselic. Družabni in lepi fant je
                     bil zelo priljubljen med mladimi. </p>
                  <figure>
                     <graphic url="slike_z_59/z_59_29.png"/>
                     <head>Oskar Malec <name type="author"/></head>
                  </figure>
                  <p>Vojna vihra je zaigrala drugačen ples. Vendar ga ni zanesla v hosto, ker se mu
                     je partizanski način ‘bojevanja’ upiral. Raje se je umaknil v Avstrijo, najprej
                     v Judenburg, zatem v Knittelfeld in tam našel zaposlitev. </p>
                  <p>Po končani vojni se je z veseljem vrnil domov, se javil v službo, a so ga takoj
                     zaprli za osem mesecev. Niso mu mogli dokazati nobene krivde in izpustili so
                     ga. Takoj se je zaposlil v Železarni Jesenice. Njegova največja želja je bila,
                     da ponovno oživi kulturno življenje na vasi. Ljudje, ki jim vojna ni uničila
                     srčne kulture in so si delali utvare, da bodo skupaj z Oskarjem uspeli, so
                     želeli, da postane predsednik njihovega kulturnega društva. Verjetno zagnanemu
                     Oskarju niti ni bilo povsem jasno, da sme organizirati svoja društva samo
                     Titova ‘omladina’ z drugačnimi idejami, kot so bile njegove, in da smejo biti
                     predsedniki novodobnih organizacij le mladinci drugačnega kova, kot je bil
                     Oskar. Iz nekih ženskih ust so takrat padle besede, ki so ponovno zarezale
                     ločnico med predvojno in povojno kulturo na Bregu: »Take svinje je treba vse
                     pobit!« Takrat se je pisalo leto l946. </p>
                  <p>Medvojni konspirativni duh je takoj oživel. Tajno se je sestalo pet mladih
                     fantov – domačinov in napravili so načrt umora. Izbrali so 28. julij, ko se je
                     Oskar po popoldanski izmeni v tovarni pred enajsto zvečer vračal domov. </p>
                  <p>Na različnih mestih ga je pričakovalo pet domačih fantov. Prvi, ki ga je
                     zagledal na samotni poti mimo travnikov in njiv daleč od vasi, je Oskarjev
                     prihod sporočil naprej: likvidator, skrit nekje v bližini Oskarjeve domače
                     hiše, mora biti pravočasno pripravljen na strel. Ko je Oskar prišel do doma, ga
                     je pred hišo ustrelil. </p>
                  <p>V grozo staršev in Oskarjevega brata Borisa pade povelje zločincev, da morajo
                     domači nemudoma zapustiti Breg, drugače bodo na mestu pobili še nje. Popolnoma
                     brez vsega zbežijo od doma, kam, ne vedo, kar ob železniški progi do Vrbe.
                     Nikoli več se niso vrnili domov. Njihov dom so poselili domačini, kar nekaj se
                     jih je izmenjalo. </p>
                  <p>Štefka Slivnik z Brega, domači so ji pravili kar Anka, se je med vojno
                     preselila na Jesenice in se poročila. Njena znanka pravi, da je bila na Bregu
                     ena najbolj poštenih, pridnih in delavnih deklet. Pa tudi lepa in postavna.
                     Pred vojno je rodila Oskarju sinčka Edija (1940). Dvajsetletni Oskar je
                     očetovstvo priznal, s Štefko pa se ni poročil. </p>
                  <p>Štefka se še danes spominja nenavadnega videnja, ki ga je imela tisto julijsko
                     noč, ko so umorili Ediju očeta in njej dragega človeka. Zadremala je že, ko se
                     ji nenadoma prikaže s čudovito svetlobo ožarjeno okno, na spodnjem koncu pa je
                     bilo vse polno krvavo rdečih rož. V hipu je bila budna. »Pa ne da se je zgodila
                     kakšna nesreča,« so jo obdale zle slutnje. Takrat so ljudje še vedno živeli pod
                     vtisom vojnih grozot. Že kmalu dopoldne jo je obiskala neka gospa in ji
                     povedala: »Sinoči so ubili vašega ljubčka.« Brez olike, brez sočutja, brez
                     zgroženosti nad nasilno smrtjo. </p>
                  <p>Takoj sta šla z Edijem kropit. Edi očeta ni poznal, v srcu pa je čutil, da ima
                     svojega očeta rad. Hudobni ljudje so ga ustrelili, mu mati ni prikrivala
                     resnice. »Ali ga je kaj bolelo?« je šestletni deček spraševal mamo. »Ko bom
                     velik, bom vse pobil,« je Edi še naprej pletel svoje misli. Edi se tega
                     pogovora z mamo ne spominja. Verjetno pa je bil to prvi in zadnji pogovor o
                     očetu med Edijem in mamo. </p>
                  <p>Ko sta prišla na Breg, so jo ženske hitro obvestile o vsem, saj se je v tako
                     majhnem naselju takoj vse zvedelo, tudi poimensko za udeležence umora in
                     likvidatorja. »Če bi tista mati, ki je umivala Oskarja, vedela, da je svojega
                     sina žrtev umivala, ne vem, kako bi ji bilo pri srcu,« so govorile Štefki.
                     Mnogo let kasneje je Slivnikova hotela govoriti z likvidatorjem, ki še danes
                     živi na Bregu, pa je ni hotel poslušati. V odgovor je le nekaj momljal v
                     slušalko. Eden od peterice je sam končal svoje duševno trpljenje in se obesil.
                     Tako kot mnoge ga niso mogli pomiriti niti judeževi zlatniki, ki prenekaterim
                     zločincem še vedno v obilju padajo v malhe. A z njimi si srčnega miru ne morejo
                     kupiti. </p>
                  <p>Očetova smrt v Ediju ni pretrgala hrepenenja po očetu. Nasprotno, čim bolj je
                     odraščal, tem bolj ga je pogrešal. Če bi oče še živel, bi ga sam poiskal in
                     obiskal na Bregu in verjetno bi postala prijatelja. Tako pa sta mu ostala le
                     materin molk in očimove grobosti. Očim ni bil zrel za zakon z nezakonsko
                     materjo in njenim sinom. Trpela sta oba: ona se je v vsem podredila možu, da je
                     ohranila zakon; svojo materinsko ljubezen do Edija je omejila le na zapovedi,
                     prepovedi in zahteve. Edi je bil le nemočen, a vedno bolj uporen otrok, ki ga
                     nikoli ni potrepljala očetova roka, ki mu očetovska bližina nikoli ni dajala
                     varnosti in zavetja, ki ga pogovor z očetom ni nikoli hrabril. Kaj pomeni biti
                     oče, je lahko spoznaval v drugačnem odnosu očima do njegovega rodnega sina,
                     Edijevega polbrata. Ob tem spoznanju se je počutil še večja sirota. </p>
                  <p>Vedel je, da nekje v bližini Celja živijo njegovi stari starši in Boris, brat
                     njegovega očeta. Z mamo jih nista nikoli obiskala. Ko je Edi študiral v
                     Mariboru, jih je poiskal sam in navezal stike. Še vedno je iskal izgubljeno
                     očetovo ljubezen in oporo, morda mu bo očeta nekoliko nadomestila ljubezen
                     starih staršev in strica. Žal se njegova pričakovanja niso izpolnila. </p>
                  <p>Ko so stari starši umrli, je bil poleg strica Borisa – Edi edini zakoniti
                     naslednik njihovega premoženja. Povabili so ga k zapuščinski razpravi. Edi je
                     začutil, da mu nobeno premoženje ne more nadomestiti očetove ljubezni, noben
                     denar zaceliti njegovih ran. Bolj kot denarja bi bil vesel ljubezni in
                     razumevanja starih staršev in strica. Zapuščini po očetu se je zato
                     odrekel.</p>
                  <figure>
                     <graphic url="slike_z_59/z_59_30.png"/>
                     <head>Feliks Kropivnik z ženo Tončko in hčerkico Judito <name type="author"
                        /></head>
                  </figure>
                  <p>Ko se je zaposlil, se je poročil, imel sina in zgradil hišo. Zakon pa mu je
                     razpadel, ker ga je ženin odnos silil v podrejenost, ki jo je v otroštvu in
                     mladosti boleče izkušal ob materi. </p>
                  <p>Poročil se je drugič in v zakonu so se mu rodili štirje sinovi. Plemenita in
                     ljubeča Edijeva žena si prizadeva, da so z ženo, sinom in vnukom iz prvega
                     zakona povezani kot v eni družini. Tako lahko Edi bolj v polnosti živi svoje
                     očetovstvo. Za vsakogar, ki ni v otroštvu in mladosti izkusil, kaj pomeni imeti
                     dobrega očeta, je to napor, toliko večji za Edija, ki mu je očeta nadomeščal
                     strogi in neljubeči očim. </p>
                  <p>Žena mu tudi prigovarja, naj ponovno naveže stike s svojim stricem, če je še
                     živ, naj pokaže večje razumevanje za svojo ostarelo mamo. Morda bi mu to
                     približevanje pomagalo zdraviti še vedno nezaceljene rane. </p>
                  <p>Spet dokaz več, da žrtve komunističnih krvnikov niso bili le pomorjeni, ampak
                     tudi njihovi otroci, žene, matere. </p>
               </div>
               <div type="div3">
                  <head>Še ena žrtev povojnih pobojev </head>
                  <p>S podobno življenjsko tragedijo kot Edi se je morala spopasti tudi Judita
                     Kropivnik, por. Treven (1934) in njena sestra Jožica (1942). Z očetom Feliksom
                     (1905) in materjo Antonijo, roj. Bizjan so živeli na Koroški Beli. Oče je bil
                     tovarniški uslužbenec na Javorniku. </p>
                  <p>Ko sem zvedela za izginotje njunega očeta po vojni – v mrliškem listu piše le,
                     da je pogrešan, datum smrti je neznan – sem vprašala Judito, kaj ve o tem.
                     Odkritosrčno mi je odgovorila: »To pa vprašajte Konoblja. On bo najbolje vedel.
                     O atovi smrti ne vem prav ničesar. Tudi mama ni nikoli nič zvedela.« </p>
                  <p>Očetov prijatelj Tonček Arnež z Javornika, dober in plemenit človek, je
                     odraščajoči Juditi nekoč obljubil, da ji bo kaj več povedal, ko bo odrasla,
                     zdaj še ne bi razumela. Zapomni pa naj si, da je bil oče preveč pošten za
                     komuniste in je o njih preveč vedel. Zato je moral umreti. Ta očetov prijatelj
                     je odnesel s seboj v grob neizpolnjeno obljubo in v skrivnost ovito smrt
                     Juditinega in Jožičinega očeta. Veseli sta bili vsaj drobnih žarkov, ki so
                     osvetljevali podobo njunega ata. »Naš Felče je bil preveč dober, zato je tako
                     drago plačal,« je njegovima hčerkama večkrat povedala teta, atova sestra. </p>
                  <p>Naivno je mislil, da partizani v gozdu bijejo narodnoosvobodilni boj, zato se
                     jim je pridružil. Judita se spominja atovih ozeblin, modrega in zabuhlega
                     obraza, rok in nog, ko se je nekega zimskega večera zatekel domov. V hosto se
                     ni hotel več vrniti. Ozeblo mu je tudi srce, ki se ni več navduševalo za to,
                     kar je videl, slišal in izkusil v hosti. </p>
                  <figure>
                     <graphic url="slike_z_59/z_59_31.png"/>
                     <head>Orkester Škofijske klasične gimnazije – V prvi vrsti drugi z leve Tone
                        Klinar, četrti z leve Janko Klinar – Peti z desne v drugi vrsti Alojzij
                        Šuštar <name type="author"/></head>
                  </figure>
                  <p>Če bi bil ostal doma, bi bili prišli ponj partizani in ga ubili, kot so to
                     naredili z drugimi. Zato je Feliks odšel na delo v Avstrijo. Doma brez sredstev
                     ne bi bili preživeli, zato se je za možem odpravila tudi mama z obema
                     deklicama. Jožica je bila skoraj še dojenček in Judita se spominja, kako so ji
                     z žličko v usta vlivali mleko in jo silili, da je požrla grižljaj hrane,
                     deklica pa se je davila.</p>
                  <p>Še pred koncem vojne so se vrnili. Če bi bili izseljeni, bi se bili vrnili šele
                     ob koncu vojne kot vsi izseljenci. Jožico so vzeli v oskrbo sorodniki na
                     Dolenjskem, da so doma laže preživeli. Judita se ne spominja, kje je bil medtem
                     ata. Takoj ob koncu vojne so ga aretirali in zaprli, a po nekaj dneh izpustili.
                     Preden je zapustil poslopje zapora, je pri vratih naletel na Konoblja: »Kaj pa
                     ti tukaj? Kam pa greš?« se Konobelj ne more načuditi. »Ti pa kar nazaj!« je atu
                     izrekel smrtno obsodbo. 15. maja 1945 so ga zadnjikrat videli v zaporu. Tako je
                     vedela povedati atova sestra in to danes hčerki vesta o atovi smrti. </p>
                  <p>Gotovo ni Konobelj edini, ki ve za atovo smrt. Ivan Vovk - Živan, poveljnik
                     VOS-a, se je dobro spominjal svojih žrtev. Po vojni je bil vsa leta sekretar
                     partije v Železarni in imel nadzor nad ljudmi in dogajanji. Ves čas je tudi
                     oprezoval, kako se sorodniki umorjenih žrtev obnašajo do njega. Ko je postala v
                     Železarni uslužbenka še Jožica, ji je nekoč izrekel ‘priznanje’: »Ti pa si do
                     mene bolj prijazna, kot je bila tvoja sestra Judita. Videl sem, da me ne mara.« </p>
                  <p>Kmalu po vojni se je za mamo in deklici pričelo novo, še večje trpljenje. Bolj
                     se ga spominjata in podoživljata kot medvojnega. Mama se je 1947 poročila z več
                     kot deset let mlajšim Primorcem, ki se je zaposlil v Železarni. Kasneje je
                     svoji prijateljici Lipovčevi mami zaupala: »Moj Feliks je bil tako dober, zato
                     sem mislila, da bo tudi bodoči mož tak.« Pa se je bridko zmotila. Prevaral jih
                     je. Ni jih maral. Bil je pijanec in je deklici pretepal. Kolikokrat je zvečer
                     trinajstletna Judita v sami kombinežici trepetajoča stala pred njim in čakala
                     na udarce, če ni prej pobegnila v drvarnico in tam prespala. Celo njegovi
                     pivski kolegi, ki so se vračali z njim domov – v njihov dom, ki jim ga je
                     ustvaril oče – so prosili zanju, naj ju pusti pri miru, saj mu nista nič
                     storili. </p>
                  <p>Nazadnje je Judita pobegnila zdoma in živela pri različnih ljudeh na Beli in
                     Javorniku. Pazila je otroke, pomagala pri gospodinjskih delih in tako zaslužila
                     večerjo in prenočišče. Trinajstletna se je zaposlila kot vajenka v trgovini.
                     Drobna in majhna deklica je komaj videla izza pulta. Zaslužila ni kaj več kot
                     za kruh. Srečala je tudi dobre ljudi, ki so ji omogočili, da se je sčasoma
                     izšolala in se zaposlila v knjigovodstvu Železarne.</p>
                  <p>Tudi življenje njene matere je bilo eno samo trpljenje. Zakaj le je moral njen
                     dobri Feliks umreti? </p>
               </div>
               <div type="div3">
                  <head>Vzornika iz Škofijskih zavodov </head>
                  <p>Brata Janez (1919) in Tone Klinar (1921) s Slovenskega Javornika sta bila
                     dijaka Škofijske klasične gimnazije v Št. Vidu. Mnogi dijaki, ne le njuni
                     sošolci, se strinjajo, da sta bila vzornika skoraj vseh tedanjih dijakov
                     gimnazije. Oba sta igrala v šolskem orkestru, Janez prvo violino, Tonček violo.
                     Orkester je vodil Vojteh Hybašek, nato prof. Venčeslav Snoj. </p>
                  <p>V spominu pa jim najbolj ostaja Janez, ker je bil odličen atlet. Pravijo, da je
                     bil tudi po postavi lik klasičnega grškega metalca diska. Leta 1939 je postal
                     celo balkanski juniorski prvak v deseteroboju. Od leta 1937 je bil član
                     športnega društva Planina, ki so ga leta 1935 ustanovili nekdanji vodilni člani
                     prisilno razpuščene telovadne organizacije Orel. Tone pa se je raje ukvarjal z
                     mladci, saj je bil član gimnazijske Katoliške akcije. </p>
                  <p>V razredu so se zelo dobro razumeli in so vedno ‘držali skupaj’, tudi če so se
                     ideološko razhajali. Ko so se sošolci po vojni ponovno zbrali na obletnici
                     mature, jih je od tridesetih maturantov prišlo samo petnajst. Nekaj jih je
                     emigriralo, nekaj je bilo že mrtvih. Tudi Janez in Tone. </p>
                  <p>Še danes ugibajo, kje in kako se je končala njuna življenjska pot. Znano je, da
                     je Janez do pričetka vojne obiskoval fakulteto za fizkulturo v Beogradu, ko se
                     je pričela vojna, se je vrnil domov in se zaposlil v tovarni. Tone je na Dunaju
                     študiral medicino. V zadnjem pogovoru z njim leta 1942 ali 1943 je sošolec
                     zaupal Tonetu, da gre raje v hosto kot v nemško vojsko. Pa ga je Tone vprašal,
                     ali mar ne ve, da imajo v hosti vse komunisti v rokah. Sošolec se je kljub temu
                     odločil za hosto, Tone pa za domobrance. Po vojni se je skupaj z njimi umaknil
                     na Koroško. Tudi Janezu ni preostalo drugega, saj je v letih vojne lahko
                     spoznal, kaj prinaša komunizem. Do Ljubelja ga je spremljala mama, tam je
                     omagala in se vrnila domov. </p>
                  <p>Sinova se nista vrnila. Zaman je poizvedovala za njima. Kdaj in kako je
                     zvedela, da sta bila oba ubita verjetno v Kočevskem Rogu, ni znano. Na prvi
                     obletnici mature po vojni sta bila ob tej novici pretresena tudi dva sošolca,
                     zdravnika, bivša partizana. Obžalovala sta, da za njuno smrt nista vedela.
                     Morda bi Janeza in Toneta lahko pravočasno rešila? </p>
                  <p>Enemu od gimnazijcev in občudovalcev obeh bratov je mnogo let kasneje prišla v
                     roke Bela knjiga slovenskega protikomunističnega upora, ki jo je izdal Tabor v
                     ZDA leta 1985; v njej so zapisana imena vseh, ki so jih Angleži vrnili s
                     Koroškega. Tam se je lahko na lastne oči prepričal, da sta bila med gorenjskimi
                     domobranci vrnjena tudi brata Janez in Anton Klinar z Javornika pri Jesenicah. </p>
                  <p>Sprehodili smo se po majhnem delčku Gorenjske, pa smo se tako rekoč spotikali
                     ob trupla, ki so bili nekomu mož, oče, sin, hčerka. Kako dolgo še, da bodo
                     njihova imena napisana na spomenikih žrtev komunističnega nasilja? </p>
               </div>
            </div>
            <div type="div2">
               <head>Spomini Ljudmile Drobnič na požig Spodnje Slivnice in odhod iz domovine</head>
               <docAuthor>Ivanka Kozlevčar</docAuthor>
               <div type="div3">
                  <p>Letos je bila na obisku v Sloveniji gospa Ljudmila Drobnič, por. Rebozov, s
                     svojim možem Brankom. Imela sem priložnost, da sem jo obiskala v njeni rojstni
                     vasi Spodnji Slivnici pri Grosuplju. V tej vasi še nisem bila, čeprav živi v
                     mojem spominu že od otroških let, ko smo poleti 1942 z našega hriba ob nemški
                     okupacijski meji gledali, kako je gorela. Še se spominjam stavka: To bo
                     Slivnica, Slivnica gori, in strahu, kaj bo, če se kaj takega zgodi nam, saj je
                     v tistem času kar naprej gorela kaka vas. Želela sem zvedeti zgodbo gospe
                     Ljudmile, ki je kljub nevarnostim pogumno šla ilegalno čez mejo za svojim
                     fantom, česar si marsikatero dekle iz različnih razlogov ni upalo ali pa mu tak
                     podvig ni uspel in je ostalo doma s svojo bolečino. Seveda pa sem na tihem
                     mislila tudi na tisti požig, ki se ga spominjam. V Enciklopediji Slovenije
                     nisem našla nikakršnih podatkov o Spodnji Slivnici, v Krajevnem leksikonu
                     Slovenije II pa je na strani 149 podatek, da so Italijani 9. 6. 1942 ustrelili
                     nekaj ljudi, 29. 6. 1942 pa vas požgali. V publikaciji Dogodki in ljudje,
                     Spodnja Slivnica 2004, ki govori zlasti o gasilstvu v tem kraju, lahko zvemo
                     samo to, da je bila vas med vojno požgana. V knjigi Pomniki NOB v občini
                     Grosuplje, Grosuplje 1987, je na strani 166 fotografija spomenika padlim borcem
                     in žrtvam fašističnega nasilja, navedeni pa so tudi naslednji podatki: da je
                     bila na Slivnici in nato zaradi partizanskih napadov na Slivniškem hribu
                     italijanska postojanka, da so jo junija partizani napadli in je bil pri tem
                     ubit italijanski oficir in so zato ustrelili dva vaščana, da so konec julija
                     napadli italijanske tovornjake, po napadu pa da so italijanski vojaki odpeljali
                     moške na hrib, večino izpustili, enega ubili, nekaj pa jih poslali v
                     internacijo, da so julija vas požgali in je bila potem nekaj mesecev skoraj
                     prazna. Podobni so tudi podatki v publikaciji Ljudje in dogodki, Št. Jurij pri
                     Grosupljem 1941–1942, Društvo za ureditev zamolčanih grobov 2000, str. 31. V
                     prvem napadu na posadko v vasi naj bi bil ubit italijanski oficir in zato naj
                     bi Italijani ubili dva domačina, po napadu na vozila pa naj bi ubili enega
                     domačina in iz zaporov naj bi odbrali 4 talce. Na spomeniku v vasi sta med
                     žrtvami fašističnega nasilja iz leta 1942 dve imeni, Franc Hribar in Albin
                     Šeme. Ker so navedeni podatki neenotni, sem upala, da bom zvedela kaj več tudi
                     o tem dogodku.</p>
                  <p>Gospa Ljudmila in njen mož sta me prijazno sprejela. Bila je pripravljena, da
                     pove svojo zgodbo, in kar hitro je začela. </p>
                  <p>Rodila sem se v tej hiši leta 1927. Naša družina je imela 9 članov: oče, mati
                     in sedem otrok: Vera, Ani, ki živi tukaj zraven, Milka (to sem jaz), Franc, ki
                     si je naredil hišo pri gasilskem domu, zdaj že pokojni Roman, Marica in Rajko,
                     ki je domačo hišo predelal v vikend, v katerem smo zdajle. Oče je bil kovač.
                     Bil je zelo bister, iznajdljiv in kulturen in tudi občinski odbornik. Imel je
                     majhno kmetijo, zemljo je dokupil, tako da smo redili dva prašiča in tri krave.
                     Obrt je zaradi bolezni vrnil (Opomba. Samostojno obrt je opravljal od 1924 do
                     1933; po knjigi Dogodki in ljudje, ki so zaznamovali čas, Spodnja Slivnica
                     2004, str. 53.), zato smo morali za preživetje čim več iztisniti iz zemlje.
                     Zelo smo delali in varčevali, tako da se brat spominja, da je bila skleda
                     navadno kar prehitro prazna za lačna mlada usta in je mama prej nehala jesti,
                     da je za otroke več ostalo.</p>
                  <p>Osnovno šolo sem obiskovala na Spodnji Slivnici. Šola stoji blizu naše hiše,
                     samo čez cesto, bili smo si tako rekoč sosedje. Učila me je Nuška (Ana)
                     Jakličeva, hči pisatelja Frana Jakliča. Bila je odlična učiteljica. O njej sem
                     brala članek v Zavezi. (Opomba. O tej izjemni osebi, njeni krščanski, človeški
                     in poklicni ozaveščenosti in drži govori Justin Stanovnik v članku Učiteljica
                     Nuša Jaklič, Zaveza, št. 32, str. 30. Zanimivo, da v knjigi Dogodki in ljudje,
                     Sp. Slivnica, do leta 2004 pri učiteljih ni navedena.) V njem je omenjen tudi
                     moj oče, češ da je pobiral podpise, da bi jo premestili. Stvar je bila taka:
                     moj oče je bil napreden človek in je hotel imeti za učitelja moškega, da bi
                     zastopal vas. Ona je pa skrbela samo za šolo in cerkev, v vas se ni vtikala, to
                     pa mojemu očetu ni bilo všeč. Seveda so bili naši starši verni; na Slivnici so
                     bile mogoče tri hiše, kjer so bili drugačnih nazorov in so postali kasneje
                     komunisti. Jedro vasi je bilo kmečko, nekaj je bilo pa tudi delavskih
                     družin.Vsi smo šli vsako nedeljo k maši ali v Šentjurij ali na Kopanj, pa tudi
                     na Grosuplje, ampak spadali smo pod Kopanj. S Kopanja nas je hodil župnik
                     Kogovšek ob sredah učit verouk.</p>
                  <p>Na Slivnico sem hodila v šolo tri leta. Bila sem zelo uspešna, imela sem same
                     petice, zato je učiteljica rekla, naj bi šla študirat. Oče je soglašal, zato
                     sem šla v četrti razred na Grosuplje, ker se z naše šole ni dalo iti naprej,
                     nato sem šla pa v Ljubljano; to je bilo 1938. leta.</p>
                  <p>V meščanski šoli sem bila najmlajša v razredu, ker so vsi drugi prišli po petem
                     razredu. Vozila sem se z vlakom, zjutraj je šel z Grosupljega ob šestih. Vstala
                     sem pred peto uro, pet pa četrt sem šla od doma peš do postaje. Bila sem zelo
                     drobčkana in majhna in pozimi, ko je zapadel sneg, sem morala iti od doma še
                     prej in včasih v cel sneg. Moški, ki so hodili delat, so šli kasneje, a jaz
                     nisem mogla hoditi tako hitro kot oni. Ob sedmih smo prišli v Ljubljano in smo
                     šli spet peš z Rakovnika v šolo pri Sv. Jakobu. </p>
                  <p>Tudi med vojno sem se v začetku vozila. Ob koncu četrtega letnika sem pa že
                     stanovala v Ljubljani, saj je bila vožnja vse bolj tvegana. Junija 1942 sem
                     zadnji razred že naredila in ostala mi je le še mala matura, ko sem konec
                     meseca šla domov. O sv. Petru in Pavlu je namreč na Spodnji Slivnici žegnanje.
                     Takoj po tem pa bi morala zaradi male mature nazaj v Ljubljano. Na praznik sv.
                     Petra in Pavla (29.6.1942), ki je bil na nedeljo, je bil ubit italijanski
                     vojak, ki je šel s kanglo po mleko k Bubenčevim. Za vogalom te hiše ga je
                     pričakal partizan in ga ustrelil iz neposredne bližine. Zaradi tega so nekaj
                     vaščanov aretirali in poslali v internacijo. Naslednjo nedeljo (6. 7.) pa se je
                     zgodilo nekaj tako hudega, da je pretreslo vso vas in se tega ne morem
                     spomniti, ne da bi jokala. Slivnica je bila porušena in požgana, ljudje pa so
                     se za tri mesece in več razbežali. To pa se je zgodilo takole.</p>
                  <p>V Spodnji Slivnici je bila zaradi strateškega položaja že zelo zgodaj
                     italijanska postojanka. Najprej je bila posadka nastanjena v gasilskem domu v
                     vasi, vendar so jo tam partizani že zgodaj spomladi 1942 ponoči napadli in
                     takrat je pogorel leseni stolp in sosednja stavba – Špančev pod. Uvideli so, da
                     je lokacija sredi vasi med hišami težko ubranljiva. Po tem dogodku so se
                     umaknili na Slivniški hrib, to je nekakšen pomol v smeri proti Grosuplju, ob
                     katerem je speljana železniška proga proti Kočevju, ki je bila tedaj strateško
                     pomembna. Ta svet je bil lepo obdelan in brez hiš, zato so si postavili barake
                     in jih utrdili, hrano in vodo pa so posadki vsak dan vozili z Grosuplja skozi
                     vas. Od tam so patruljirali po vasi, hodili pa so tudi po mleko in jajca. V
                     nedeljo 6. 7. 1942 popoldne je prišla v vas manjša skupina partizanov.
                     Opozorili so vaščane, naj gredo domov, ker bodo napadli vračajoči se vozili.
                     Pri pokopališkem zidu in sosednjih hišah so naredili zasedo. Tovornjak s
                     cisterno za vodo in džip s hrano in vojaki so spustili skozi vas, ob povratku
                     pa jih napadli. Italijani so bili presenečeni in so se na napad slabo odzvali.
                     Ubili so oficirja in enega vojaka, nekaj italijanskih vojakov je bilo pa
                     ranjenih. Ob strelih so prihrumeli vojaki s Slivniškega hriba, pobrali svoja
                     mrtva in ranjence, vozili pa spravili iz vasi. Iz bližnje hiše so iz kleti
                     potegnili in ubili dvajsetletnega fanta Franca Gruma – Streškovega in težko
                     ranili Alojza Zupančiča – Valentinovega, za katerega so mislili, da je mrtev.
                     Ob napadu sta bila ranjena še Ivan Starin (lažje) in Francka Hribar. Ko so se
                     umaknili iz vasi, so jo začeli obstreljevati z Grosuplja s topovi. Mi smo se
                     zatekli v klet, samo oče je ostal v izbi, ker je bil pred tem na operaciji
                     želodca. Z nami je bilo še kakih pet drugih ljudi, ki so se takrat mudili v
                     bližini naše hiše, na travnikih pod hišo so sušili seno. Na hišo so padle tri
                     granate, vendar nobena ni popolnoma prebila stropa, ena pa je s strani
                     priletela v klet, prebila 45 cm debelo steno in eksplodirala. Na srečo smo se
                     tiščali daleč stran za predelno steno, kjer je bil navadno krompir. Bil strašen
                     pok, prah in dim. Dušili smo se, molili smo, molili in ostali živi. </p>
                  <figure>
                     <graphic url="slike_z_59/z_59_32.png"/>
                     <head>Ljudmila Drobnič <name type="author"/></head>
                  </figure>
                  <p>Ko je bilo konec obstreljevanja, so prišli vojaki, kraljevi grenadirji (rdeče
                     kravate smo jim rekli), nas nagnali ven in nas razvrstili pred hišo, moške
                     posebej. Namerili so v nas strojnice. Ženske, moški in otroci, vsi smo klečali
                     in prosili usmiljenja. Italijani so vpili: Tutti banditi. Prišel je oficir, nas
                     nagnal v hišo in zaklenil. Bili smo v šoku. Bali smo se, da nas bodo zažgali
                     ali pa nametali v hišo bombe, vendar se je vrnil in nas nagnal na sredo vasi,
                     kjer je prej stala kapelica sv. Petra in Pavla, zdaj je bila pa popolnoma
                     razrušena. Tudi lipa nasproti nje je bila okleščena. Od obstreljevanja so bile
                     hiše zelo prizadete. Zagrozili so nam, da bodo vas požgali in ustrelili
                     vsakogar, ki ga dobijo v vasi, ker podpiramo bandite. Mi smo hoteli prenočiti
                     pri starem očetu v kleti, ker je imel hišo bolj sredi vasi in se nam je zdelo
                     bolj varno. Ko se je stemnilo, je pričelo pokati. Vas je zagorela kot bakla,
                     okrog 70 poslopij je gorelo, mi pa smo brez vsega zbežali v kilometer oddaljeni
                     Zavrh, kjer je bila Lazarinijeva pristava. Gledali smo gorečo vas in poslušali
                     mukanje živine. Grozno je bilo. Težko si predstavljate, dokler tega ne
                     doživite.</p>
                  <p>Sama sem bila v hudi stiski. Drugi dan bi morala priti na malo maturo. Nisem
                     imela izbire. Tekla sem z Zavrha skozi gozd in nato oprezno šla skozi požgano
                     vas od hiše do hiše. Nikjer ni bilo žive duše, dim in smrad po ožganem, po
                     dvoriščih so skakali osmojeni zajci in kure, mukala je prestrašena in lačna
                     živina. Srečno sem prišla na Grosuplje na vlak in še pravočasno na maturo. Tako
                     zelo se mi je zdela pomembna, da sem to zmogla. Naredila sem jo. Vidite, tako
                     globoko je vse to v človeku zakopano, da ne morem, da ne bi jokala, ko se vsega
                     tega spominjam. </p>
                  <p>Naši so se zatekli najprej k stari mami v Predole, kamor je prišla tudi
                     stričeva družina. Za tri družine je bilo premalo prostora, zato so šli k drugim
                     sorodnikom v Zagradec v hišo Jožeta Moharja, kjer so ostali kake tri
                     mesece.</p>
                  <p>Sprva ni bilo varno domov. Hribarjev oče, ki je peljal ranjeno hčer in
                     Zupančiča še pred požigom na Grosuplje in tam prespal, ni vedel za grožnjo, da
                     bodo ubili vsakega, ki ga bodo dobili v vasi. Ko se je drugi dan vrnil domov,
                     so ga Italijani, ki so prišli v patrulji, ustrelili. Ker je bila vas zapuščena,
                     sta oba ubita, Hribar, oče sedmih otrok, in že prej ubiti mladi fant, dva dni
                     ležala na vročem soncu. Mrtvih si niso upali pokopati. Po dveh dneh sta ju
                     pokopala v skupni grob učiteljica Jakličeva in pater Pintarič, ki sta prišla iz
                     Grosuplja. (Opomba. V zgoraj navedenem članku o Nuši Jakličevi Justin Stanovnik
                     pravi, da je v družini Jakličevih bilo izročilo o tem njunem dejanju.) Ko sem
                     prišla po maturi na počitnice, nisem vedela, kje bom dobila domače. Doma je
                     bilo dosti ruševin in vse izropano. Brat mi je kasneje pripovedoval, kako ga je
                     mama prosila in mu za nagrado dala košček kruha, da je skrivaj šel po kravo in
                     nato še po drugo, da kravi ne bi od vsega hudega poginili in da bi imeli vsaj
                     mleko. Od strahu sta bili čisto pohlevni. Eno so vzeli Italijani. </p>
                  <p>Domače sem našla v Zagradcu, kjer smo ostali kake tri mesece. Ko smo se vrnili,
                     so hišo za silo popravili, živež pa sta oče in brat naprosila po okoliških
                     vaseh. V pozni jeseni so se italijanski vojaki zopet naselili v vasi, v šoli in
                     v hiši mojega strica Alojza Drobniča, ki se je moral preseliti. Zazidali so
                     okna in se ogradili z bodečo žica, na dohode v vas pa postavili španske
                     jezdece. V naši opuščeni kovačnici so imeli šest mul in včasih so kakšno balo
                     sena dali tudi za naše krave. Bilo je malo več miru in imeli smo redno preskrbo
                     na karte.</p>
                  <p>Po italijanski kapitulaciji so prišli partizani in velikokrat minirali progo
                     pod našo vasjo, zato so vas obstreljevali z oklopnika, ki je vozil po progi.
                     Cele noči so naši preždeli v kleti. Bili so zopet hudi časi. Ponoči so bili v
                     vasi partizani, podnevi pa so prihajali domobranci in Nemci. Ker se je
                     miniranje ponavljalo, so neko popoldne v začetku marca 1944 Nemci bombardirali
                     Slivnico, Zagradec in Žalno. Spet smo se stiskali v kleti in molili.
                     Bombardiranje se je naslednji dan ob sedmih zjutraj ponovilo. Ko so letala
                     odletela, so naši zapregli kravi, naložili najnujnejše na voz in odpeljali na
                     Malo Mlačevo k Šipeljnu, kjer so bili 3 tedne. Za silo obnovljena vas je bila
                     ponovno porušena, več ljudi je bilo ranjenih, v Žalni pa sedem mrtvih. Vse te
                     tegobe so se ponavljale do konca vojne.</p>
                  <p>Septembra nisem mogla v Ljubljano. Šla sem dva meseca pozneje peš, naredila
                     izpite in bila sprejeta na učiteljišče. Domov se ne bi mogla več voziti, ker
                     Dolenjska ni več imela redne povezave, zato sem stanovala v Ljubljani.</p>
                  <p>Ob osvoboditvi sem bila v tretjem letniku, ki sem ga tudi končala. Morali bi
                     iti vsi delat, ker je primanjkovalo učiteljev, jaz pa se nisem hotela
                     zaposliti. Med počitnicami sem privatno naredila zadnji letnik in dobila
                     diplomo. </p>
                  <p>Na ministrstvu sem bila označena kot politično nezanesljiva. Noben naših ni bil
                     pri domobrancih ali kaj takega, saj so bili na srečo vsi premladi, verjetno je
                     tako mnenje prišlo z učiteljišča ali s terena. Naša družina je bila pobožna,
                     morda je bil to vzrok. Res pa je tudi, da so nas partizanski poboji odvrnili od
                     začetnega simpatiziranja s partizani, z lahkomiselnimi napadi pa so nam
                     povzročili tudi dosti nepotrebnega trpljenja. Moram pa reči, da mi je bilo
                     hudo, če so pripovedovali, da so Italijani ali Nemci pobili partizane. Bili so
                     vendar Slovenci, mi pa smo bili narodno zelo zavedni.</p>
                  <figure>
                     <graphic url="slike_z_59/z_59_33.png"/>
                     <head>Kapelica, uničena ob italijanskem obstreljevanju 6. 7. 1942, zraven
                        nekdanja Drobničeva in Hribarjeva hiša, v ozadju desno gasilski dom <name
                           type="source">(Dogodki in ljudje, Sp. Slivnica 2004)</name></head>
                  </figure>
                  <p>Moje prvo službeno mesto je bilo Videm v Dobrepolju. Ravnatelj je bil Ludvik
                     Andolšek. Bili sta še dve drugi učiteljici, ki pa nista učili. Ena menda sploh
                     ni hotela. (Opomba. O razmerah na tej šoli nekaj izvemo iz članka Justina
                     Stanovnika Odločitev – Učiteljska zgodba iz leta 1945, Zaveza št. 23, str. 44,
                     kjer navaja opombo v šolski kroniki, da sta učiteljici Ivana Pucelj in Karolina
                     Križaj podali ostavko na državno službo 2. junija 1945 s tem, da nista hoteli
                     izpolniti prijave za državno službo.) Zelo dobro smo se razumeli. Nadzornik me
                     je ocenil zmeraj prav dobro, kakšnih drugih pritiskov pa nisem čutila. Takrat
                     smo hodili še k maši v Videm. Križev v razredih ni bilo več in tudi pred poukom
                     nismo več molili. Na Slivnici smo pri Jakličevi pred poukom molili pa tudi
                     peli, npr. Slomškove pesmi Preljubo veselje pa še druge. Jakličeva je rada
                     pela, kar mi je bilo pri njej zelo všeč. V Dobrem polju jaz najbrž nisem
                     marsičesa vedela, bila sem zelo neizkušena. Kontrola je bila pa kar huda.
                     Poštarica mi je povedala, da vsa moja pisma odprejo in preberejo. Pisal mi je
                     moj fant, ki je bil domobranec in je šel 7. maja iz Ljubljane na Koroško,
                     vendar so pisma prihajala preko Francije. </p>
                  <p>Drugo leto sem bila prestavljena v Karlovico pri Velikih Laščah na
                     dvorazrednico kot politično nezanesljiva. Tu je živel z ženo in učil Vinko
                     Guna. (Opomba. O njem piše v Zavezi št. 27, str. 24 J. Stanovnik v članku
                     Učitelj Vinko Guna, kjer prikazuje moralno čistost in poglobljenost tega
                     človeka.) Tam sem bila samo 14 dni. Ko sem se odločila, da grem za fantom, sem
                     mu povedala, da mislim pobegniti čez mejo. On ni bil za komuniste, to sem
                     vedela, ker smo imeli učiteljske sestanke, na katerih je bil tako označen.
                     Drugi dan mi je rekel: Zakaj si mi povedala! Meni je bilo hudo, ker sem dojela,
                     kako težko se bo zagovarjal, ker bo moral lagati, to pa ni bilo v njegovi
                     naravi. Prosila sem ga za dopust, da bi šla k zdravniku v Ljubljano, in takrat
                     sem mislila pobegniti. Bila sem mlada in premalo premišljena, pa sem ga
                     obremenila. Laže je bilo mojemu očetu, ki ni nič vedel in se je tako tudi
                     zagovarjal, doma sem namreč povedala samo najstarejši sestri Veri. Ona je
                     kasneje povedala mami, ki jo je zelo skrbelo. </p>
                  <p>Glavni motiv za pobeg je bil ta, da sem imela svojega fanta rada in sem mu
                     zaupala. Branko je bil na Grosupljem pri domobrancih. Prvič sva se opazila, ko
                     je prišel 1944 na pogreb nekega domobranca (Opomba. Verjetno Ivana Bavdka) s
                     Slivnice. Videla sem ga že prej na vlaku. Poizvedel je, čigava sem, in je
                     prišel k nam na obisk. Sedel je na klopi pri peči. Takrat smo bili prvič tako
                     skupaj. V Ljubljani sva šla po tem včasih v kino, a se nisva mogla dosti
                     dobivati. Ko je odšel z domobranci v Vetrinj, se na srečo ni vrnil, ker je
                     verjel svojemu prijatelju, ki je pobegnil s transporta, da jih vračajo v
                     Jugoslavijo. S prijatelji je pobegnil v Italijo in začela sva si dopisovati
                     preko Pariza, kjer je imel njegov prijatelj sorodnico. Branko je doma iz
                     Sevnice, vendar je bil med vojno kot študent na Rakovniku, saj zaradi nemške
                     okupacije ni mogel iti domov. Leta 1943 so dijake v počitnicah poslali v
                     Kočevje delat na posestvo. Tam so ga zajeli partizani, parkrat je pobegnil, pa
                     so ga spet dobili, potem pa je prišel do Ljubljane in se pridružil domobrancem.
                     Maja je šel z domobranci na Koroško. </p>
                  <p>Ko sem bila na Karlovici, mi je pisal, da bodo šli v kratkem v Argentino.
                     Morala bi priti k njemu, ker v Argentino sama ne bi mogla za njim, čez morje bi
                     bilo veliko težje. V počitnicah sem govorila z učiteljico Gabrovo z Velikega
                     Mlačeva. Njen mož je šel tudi čez mejo, hotela je za njim, pa so jo dobili, jo
                     strašno pretepali in zaprli za dve leti. Kljub temu se nisem hotela vdati.
                     Branko mi je pisal, da ima gospa (mama njegovega prijatelja), ki je imela
                     sorodnike v Franciji, v Ratečah sorodnika, ki bi me morda lahko spravil čez
                     mejo. Šla sem k tej gospe v Ljubljano. Iz Karlovice sem odšla zjutraj, zvečer
                     sem prenočila pri njej. Spomnim se, da mi je za večerjo dala ocvrto jajce, ki
                     ga nisem mogla jesti. Rekla mi je, da je na meji zelo strogo in da se njen brat
                     ne upa početi česa takega. Drugo jutro sem kljub vsemu šla. Posodila mi je
                     dežnik. Bilo je 27. septembra 1947, cel dan je deževalo. Do Rateč sem šla z
                     vlakom. Na vlaku sem se slučajno srečala s stricem, ki je bil sprevodnik.
                     Seveda mu nisem nič povedala, rekla sem mu, da grem obiskat kolegico. V Ratečah
                     se mi res niso upali pomagati, zato sem mislila nazaj v Ljubljano in sem se že
                     pripeljala do Jesenic. Pa mi ni dalo miru. Na Jesenicah sem izstopila in sem
                     šla na drug vlak za Rateče. V Ratečah sem si na postaji dobro ogledala
                     zemljevid, kako gresta cesta in železnica in v katero smer je sploh Italija.
                     Šla sem po cesti, videla sem stražnico in rampe, potem sem se pa vrnila in
                     vstopila v bližnji hotel pri postaji. Morala sem napisati na list svoje
                     podatke, ki so bili pravi, samo priimek sem malo spremenila tako, da se je dal
                     spremeniti tudi na osebni izkaznici. Potem sem šla pa v sobo v prvo nadstropje.
                     Tista ura je bila zame zelo huda, ura dokončne odločitve. Ob devetih zvečer pa
                     sem zapustila sobo. S stopnic se je videlo v kuhinjo in v jedilnico. Notri je
                     bilo par miličnikov pri večerji. Sobo sem zaklenila, ključ pa pustila malo
                     skrit, da me ne bi našli tako hitro, če bi me iskali. Odšla sem po stopnicah,
                     počasi in potihoma. Prej sem si pa že ogledala pot. Morala sem čez travnik,
                     potem čez železnico in potem v strm gozdnat hrib. V hrib sem šla na slepo,
                     vedno z eno roko naprej, ker je bil dež, tema, pa smreke, da se ne bi v kaj
                     zaletela, v drugi sem pa nosila kovček. Šla sem kar na čez, najprej navzgor,
                     potem sem se pa obrnila proti meji. Ne vem, koliko sem šla navzgor, morda 100
                     metrov. Tema je bila popolna, lase sem imela pomešane s smrekovimi iglicami,
                     smolnate in mokre od dežja. Od časa do časa sem slekla plašč, ga ovila pa spet
                     oblekla. Roča na kovčku se mi je strgala od razmočenosti. Kovček sem zvezala z
                     nogavicami, da sem ga lahko nosila. Od časa do časa sem padla, pa sem se
                     podrsala navzdol, saj veste, kako je, če je strmo pa razmočeno, in sem se
                     ustavila pri kakšnem štoru. Tam ob meji je bilo drevje posekano, jaz mislim, da
                     je bila to meja. Smreke in veje so ležale kar tako navzkriž, tako da sem
                     marsikdaj padla globoko med veje in sem komaj zlezla ven. Še ponoči sem na neki
                     jasi zagledala luči, bila je razsvetljena stavba. Tako lahkomiselna sem bila,
                     da sem šla do nje, v njej je igrala tiha muzika, drugače je bilo pa vse tiho.
                     Potem me je pa nekaj obšlo in sem se hitro oddaljila. To je bila gotovo vojaška
                     postojanka, ne vem pa, ali slovenska ali italijanska. Proti jutru je že bilo,
                     ko sem od utrujenosti sedla pod dežnik in malo zaprla oči. </p>
                  <p>Zjutraj se je zjasnilo. Ko sem prišla s hriba in iz gozda v ravnino, je bila
                     tam neka požgana hiša brez strehe, samo stene so stale. Tam sem se malo
                     uredila. Zopet sem ovila plašč in si na rame podložila nekaj suhega. Potem sem
                     šla proti Trbižu. Čez kake dve uri sta prišla dva karabinjerja in me ustavila.
                     Povedala sem jima vse po pravici, kaj pa sem hotela. Prijazno sta me pustila
                     naprej. Hodila sem skozi peš do Trbiža. Še vedno sem nosila kovček. V Trbižu
                     sem šla v salon, da so mi umili glavo, saj se nisem mogla niti počesati, ker je
                     bilo v laseh toliko smole in iglic. S seboj sem imela nekaj lir. V Trbižu sem
                     eno noč prespala v hotelu v podstrešni sobici, ker sem bila zelo utrujena, in
                     kupila sem si karto za vlak do Udin. Drugi dan sem šla na vlak proti Trstu.
                     Malo za Udinami sta prišla sprevodnik in angleška policija. Ker nisem imela
                     dovoljenja, sta me vzela s seboj v prvi vagon. V Trstu so me odpeljali na
                     policijo in tam sem spet povedala vse po pravici. Poslali so me v
                     internacionalni kamp v Trstu. Tam so bili tudi Slovenci. Drugi dan sem poslala
                     domov telegram, ki ga niso nikoli dobili. Zelo lahkoverno. Iz tega kampa so me
                     poslali v Balogne, kjer je bilo več Slovencev, in tam sem bila nekaj dni.
                     Zaprosila sem za Senigallio. Tja pa so me peljali z džipom že Slovenci, ki so
                     opravljali razna oskrbovalna dela. Ko sem prišla na vrata kampa, sem povedala,
                     kdo sem in da iščem Branka, in tam sva se srečala. To je bilo 4. oktobra, 27.
                     septembra sem pa zapustila Slovenijo. Sprva sem bila skupaj z Galetovimi z
                     Grosuplja, tako nisem bila med tujimi. Prvega januarja 1948 sva se poročila;
                     poročil naju je Brankov prijatelj gospod Snoj. </p>
                  <figure>
                     <graphic url="slike_z_59/z_59_34.png"/>
                     <head>Proga proti Kočevju, v ozadju Slivnica, desno Slivniški hrib <name
                           type="author"/></head>
                  </figure>
                  <p>Doma so medtem učiteljico Pucljevo v Dobrem Polju zaprli zaradi mene za en
                     teden. Kako se je izgovoril moj ravnatelj na Karlovici, ne vem. Mojega očeta so
                     tudi zaprli, pa so ga po enem tednu izpustili. Žal mi je, da so imeli
                     težave.</p>
                  <p>Marca smo šli iz Senigallije v Bagnioli, to je blizu Napolija. Tam smo bili 3
                     tedne. Iz Bagniolija smo se marca 1948 peljali z vlakom v Bremenhaven. Tam smo
                     bili spet tri tedne in šele tam smo šli na ladje. Naša ladja se je imenovala
                     General Stewart. Bila je nova vojaška ladja, na prvi vožnji. Vse je bilo lepo.
                     Moški so spali vsi skupaj kot vojaki, ženske smo bile pa v oficirskih kabinah.
                     Hrana je bila dobra. Veliko jih je prvi dan zbolelo, ker so se preveč najedli.
                     Hrana v taboriščih je bila zastonj, a slaba. Tudi na ladji sta bila prevoz in
                     hrana zastonj. Vse stroške je plačala UNRA. Če kdo ni imel obleke, jo je dobil
                     tudi zastonj. </p>
                  <p>Svojo 21-letnico sem praznovala prav na ekvatorju, to je bilo 14. maja 1948,
                     21. maja smo prišli pa v Argentino. Zavetje smo dobili v emigrantskem hotelu v
                     Buenos Airesu. Sem so hodili iz mesta ljudje, ki so iskali delavce. Naju je
                     najel neki Žid. Mož je delal v skladišču, jaz sem pa varovala njihovega otroka.
                     Vzdržal je samo 14 dni, ker je bilo delo zelo naporno in vse se je moralo
                     posipati z DDT. Nato sva iskala drugo delo po časopisih. Pri nekem Italijanu iz
                     Udin sem varovala dva otroka, stanovanje je mož dobil v njihovi prazni hiši v
                     mestu, da jo je varoval, službo pa je dobil na ministrstvu javnih del v
                     pisarni. Živela sva šest mesecev narazen, mož v tisti hiši, jaz pa pri njih
                     doma. Mož je iskal stanovanje, da bi živela skupaj. V neki ulici je od obupa
                     jokal. Pa je zagledal ljudi, ki so govorili slovensko, bili so Primorci. Našli
                     so hišico v San Isidro, pa niso imeli dovolj denarja za najemnino. Midva sva
                     imela denar in smo šli skupaj stanovat v hišico. Dve sobici je imela pa dnevno
                     sobo in smo živeli vsak v eni sobici. Za stanovanje smo morali dati pol plače.
                     V tej hišici smo živeli 6 let. Potem je mož dobil službo v nekem filmskem
                     podjetju. Delal je nadure in smo lahko kupili zemljo, hišico smo naredili s
                     kreditom. Kasneje smo jo prodali in kupili večjo v bližini. Do 1972. leta sem
                     bila doma. Imela sva majhne otroke, takrat so pa že toliko odrasli, da sem
                     lahko odprla trgovino, butik, mož pa se je ukvarjal s trgovino z
                     nepremičninami. Pri dveh dohodkih smo si gmotno opomogli. Hišo smo prezidali,
                     da je zdaj dom za stare, ki ga vodi naša hči. Midva pa živiva v stanovanju in
                     imava zelo lep pogled proti Srebrni reki.</p>
                  <figure>
                     <graphic url="slike_z_59/z_59_35.png"/>
                     <head>Za pokopališkim zidom in okoliškimi stavbami je bila partizanska zaseda
                           <name type="author"/></head>
                  </figure>
                  <p>Zadovoljni smo. Imamo štiri otroke: dve dekleti pa dva fanta. Vsi so že zdavnaj
                     pri kruhu. Dva sta zdravnika, ena je psihologinja, eden pa ekonomist. Ekonomist
                     pride vsako leto v Slovenijo, je znan v Argentini, znan in priznan pa tudi v
                     drugih državah Južne Amerike. Dela načrte in svetuje, kako se spraviti iz
                     krize, tako je delal npr. za Nikaraguo. </p>
                  <p>S svojo družino nimava problemov, otroci so v redu in tudi zdravi. Meni niti na
                     misel ni nikoli prišlo, da bi se pokesala za svojo odločitev. Imam dobrega moža
                     in urejeno življenje. Šele pozneje sem dojela, kako tvegana je bila. Bila sem
                     mlada in zaljubljena in navajena trdega življenja, pa se je z nemalo sreče vse
                     izšlo, hvala Bogu.</p>
                  <p>Domovino smo pogrešali. Jaz in moj mož se čutiva Slovenca, najino čutenje je
                     slovensko, sin pa je rekel: Jaz se čutim pol Slovenca in pol Argentinca
                     (solze). Dva otroka nista poročena, dva pa sta poročena z Argentinci. Moramo
                     biti tam, kjer so naši otroci. Če bi bila sama, bi se takoj preselila sem.
                     Vendar mi je več družina in ne bi mogla pustiti otrok.</p>
                  <p>Prisedel je še njen mož. Malo smo še poklepetali, zraven sem pogledovala na
                     množico slik okoli, ki jih gospa slika v prostem času. Vidi se, da ne zapravlja
                     časa, tako je bila pač navajena od mladosti. Nobene razvajenosti, nič
                     samopomilovanja, zavest izpolnjenosti, veselje nad vsem lepim in pripravljenost
                     na vsakršne težave. Dobro mi je dela njena vdanost družini, ki jo je pri nas
                     vse manj, saj se ljudje vse bolj egoistično bojijo podariti malo sebe drugim,
                     kot da ne bi vedeli, da je takšno življenje nerodovitno. </p>
                  <p>Pomirjena sem odhajala. Prav je, da bo zapisana zgodba tega pogumnega in
                     nadarjenega dekleta, sem si mislila, naj bo vsaj katera, saj jih bo toliko ušlo
                     spominu. Prav je tudi, da je vsaj malo posvetila v gorje vasi, ki je zaradi
                     svojega strateškega položaja toliko pretrpela zaradi neznosne brezobzirnosti
                     partizanskega draženja prav v vasi. To res ni bila taktika, da bi ljudi
                     pridobili, je bila preveč nerazsodna, samo v obup so jih spravljali. Ko sem
                     ponovno prebirala Poličevo Čudežno pomlad, Ambrožičevo Gubčevo brigado in
                     drugo, da bi našla kaj podatkov o Slivnici, me je prav presenetilo, da o tem ni
                     govora, vsaj jaz nisem našla nič. Je bilo preveč trpljenja ljudi morda? Na
                     drugi strani pa me je prav prizadela površnost mišljenja. Nič skrbi za ljudi,
                     samo kaj bi se dalo iz njih iztisniti za politične in vojaške cilje, ne glede
                     na žrtve. Kaj pa je bilo lepega v tisti čudežni pomladi za navadne ljudi na
                     tako imenovanem (pol)svobodnem ozemlju? Niso imeli nobene oskrbe, imeli so
                     popolno kontrolo nad njihovimi dobrinami in vse so jim lahko pobrali, kadar so
                     hoteli, moški so morali neoboroženi prisilno hoditi na tvegane akcije, kjer bi
                     jih Italijani lahko pobili kot zajce. Če kdo iz kakšnih razlogov v kaki zadevi
                     ni hotel sodelovati ali je premalo skrival svoje nezadovoljstvo, je bil lahko
                     proglašen za izdajalca in likvidiran oziroma pospravljen, kot so umor začeli
                     imenovati tudi ljudje. Na sestankih so jim vsiljevali svojo ideologijo in
                     pričakovali, da bodo vsi nad njo navdušeni. Zraven pa še italijanske
                     represalije, o katerih se je po pobotanju 1943 vse manj govorilo, kar je pri
                     ljudeh vzbujalo začudenje in zgražanje. Vse je bilo odpuščeno v hipu, ko so jim
                     pomagali streti odpor vaških straž, s katerimi pa ne bi pristali na nikakršen
                     kompromis. Ko sem brala spomine Alberta Svetina, me je zelo presenetilo, da ni
                     bil sposoben nobene misli in spoznanja, ko se je ob italijanski kapitulaciji
                     srečal z italijansko-partizanskim sodelovanjem, čeprav je bil osveščen
                     protifašist. Koliko slepote zaradi ideologije. V našem času pa spet novi nauki.
                     Kako naj bi Slovenci obstali, če bi upoštevali nasvet univerzitetnega
                     profesorja Cerkvi, naj vse proda, pa se bosta dve generaciji duhovnikov imeli
                     dobro. Laični Slovenci praktično to že počno in bojimo se, da tudi država, brez
                     misli, kaj bo potem. Morda je to tudi zato, ker nam manjka pametne in dobrotne
                     ljubezni do cele družine Slovencev in skrbi za njeno bodočnost.</p>
                  <figure>
                     <graphic url="slike_z_59/z_59_36.png"/>
                     <head>Senigallija, januar 1948 – Spredaj z leve: gospod Snoj, nevesta Ljudmila,
                        ženin Branko, Marko Rot (župan v Laščah), pesnik Franc Papež <name
                           type="author"/></head>
                  </figure>
               </div>
            </div>
         </div>
         <div type="div1">
            <head>Iskanja in besede</head>
            <div type="div2" subtype="poem">
               <head>Kruh</head>
               <docAuthor>France Papež</docAuthor>
               <lg>
                  <l>Toliko let sem delal </l>
                  <l>za kruh </l>
                  <l>in zdaj vem: kruh je </l>
                  <l>– kakor voda, zemlja in zrak – </l>
                  <l>prvina življenja, ne snov. </l>
                  <l>Mislim, </l>
                  <l>kruh v rokah otrokovih </l>
                  <l>in kruh na oltarju, </l>
                  <l>kruh na mizi domači. </l>
                  <l>Ampak kruh je tudi beseda, </l>
                  <l>srečanje in pozdrav, </l>
                  <l>rodno razmerje v tem svetu. </l>
                  <l>O, da bi imel vedno tega kruha! </l>
               </lg>
               <figure>
                  <graphic url="slike_z_59/z_59_37.png"/>
                  <head>Kruh je tudi beseda <name type="author">Mirko Kambič</name></head>
               </figure>
            </div>
            <div type="div2">
               <head>Brat</head>
               <docAuthor>p. Bazilij</docAuthor>
               <div type="div3" subtype="intro">
                  <p>Življenje gre svojo pot, ne ustavlja se – ne zavoljo krivic, ne zavoljo smrti.
                     Celi narodi so izginili iz zgodovine, svet je stal naprej in čas se ni ustavil.
                     Toda na eno ne pozabimo: večnost utripa od vekomaj do vekomaj in v tej večnosti
                     je ohranjeno vse, kar je v času izginilo in v času umrlo. Mislimo na to, ko v
                     duhu obiskujemo prah teh, ki so bili nekoč z nami. V teharskih grobeh raste nad
                     njimi trava in žito, po gmajnah robida in srobot, toda ta prah je poleg dobrih
                     ljudi doma edino, kar domačo zemljo še posvečuje.</p>
               </div>
               <div type="div3">
                  <p>Nikoli ne bom pozabil tistih tihih blagoslovljenih večerov v Tirolah, ko se je
                     srce kljub tujini umirilo in pozabilo na prestano gorje. V cerkvici na skali se
                     je oglasil edini zvonček, da je prijetno domače odjeknilo med visokimi
                     smrekami. Nekje na Burgu so zateglo mukale krave. Na vso dolino je legala rahla
                     meglena koprena in ovijala v hrib potisnjene kmetije. Kristeinbach je v
                     večernem miru močneje zašumel po skalah proti dolini. Toda njegova pesem me ni
                     motila, ampak uspavala. </p>
                  <p>Sleherni večer sem presedel na klopci ob križu ter gledal v okna mičnih
                     tirolskih hišic, ki so se druga za drugim prižigala v bregu. Kakor bi veselo
                     mežikala, ker so prehitela zvezde na večernem nebu, ki je počasi temnelo. </p>
                  <p>Ob takih trenutkih je v meni vedno utihnil vihar, da sem se znova in znova
                     čudil, kako je to sploh mogoče. Odkod neskončni mir daleč od rodne grude in
                     svojih, ko me vse dni razjedajo moreči dvomi in krvavi vetrinjski spomini? </p>
                  <p>Da, tirolski večeri so mi vselej prinesli mir. </p>
                  <p>Vselej? Ne! Eden izmed njih, večer devetega junija leta Gospodovega obiskanja
                     tisoč devetsto petinštiridesetega me je zopet spomnil, da je domovina daleč. </p>
                  <p>Sedel sem kot navadno na klopci ob križu in gledal po Kristeinu, ki se je vedno
                     bolj pogrezal v molk noči. Poleg mene je ležala kitara. Matilda, domače dekle,
                     je igrala, predno je stekla z bratcem domov. </p>
                  <p>Po poti iz Rieda so odjeknili koraki. Po obrisih sloke postave sem že od daleč
                     spoznal, kdo prihaja. Kozak mojih let, v ruskih vojaških hlačah in strganem
                     tirolskem suknjiču, ki je večkrat poprosil pri mojem krušnem očetu. Bil je eden
                     tistih, ki so jih hoteli vrniti Rusom, a je srečno ušel iz peggeškega
                     taborišča. Skrival se je v gorah – kakor sto in sto drugih – in prihajal h
                     kmetom po živež. Edino orožje, ki je ostalo molčečemu, vase zaprtemu fantu, je
                     bilo bodalo, katerega ročaj je gledal izza desnega škornja. </p>
                  <p>Večkrat sva se videla pri Oberwasserlechnerju, si izmenjala pozdrave in šla
                     vsaksebi. Gotovo je vedel, da sem begunec, kakor sem poznal tudi jaz njega.
                     Toda vsak je imel svoje misli in čeprav sva si bila blizu po skupni usodi, so
                     naju ločili jezik, narodnost in vera. Bil je preveč vase zaprt in nezaupljiv,
                     da bi silil vanj. </p>
                  <p>Tudi oni večer sva se pozdravila in fant je hitel mračno mimo mene. Toda
                     njegove oči so zagledale kitaro, ki je počivala na klopi. Zažarele so od
                     hrepenenja in ustnice so se mu rahlo premaknile. Obstal je za trenutek, kakor
                     bi se ne mogel prav odločiti. Morda je zgubil vero v dobre ljudi in se je bal,
                     da bo hladno odbit. </p>
                  <p>»Ali smem?« je končno tiho poprosil v ruščini. </p>
                  <p>Pokimal sem. </p>
                  <p>Takoj je pristopil in segel po kitari. Dvignil jo je rahlo, kot bi se bal, da
                     bi jo zabolelo. Otožen smehljaj mu je pričaral jamice na lica, ko je sedel
                     poleg mene in nastavil prste na strune. </p>
                  <p>Zavzeto sem ga gledal. Saj ni upal začeti. Zrl je nekam v hrib na drugo stran
                     potoka in se boril sam s seboj. Kakor bi vedel, da ga bo pesem preveč prevzela,
                     a ne bi rad pred tujcem kazal svojih čustev. </p>
                  <p>Razumel sem ga in mu rahlo položil roko na ramo. Hvaležno me je pogledal in
                     njegovi prsti so začeli živčno božati strune. Sprva nežno, da so me že prvi,
                     komaj slišni zvoki prevzeli. Nisem še slišal tako igrati. Glasovi so se
                     prelivali v en sam spev ranjenega srca in prav zato prodirali v mojo notranjost
                     ter me odeli v mehko otožnost. Bol in hrepenenje so izražali akordi, ki so
                     postajali vedno močnejši. Končno so zadoneli, kakor bi hoteli prevpiti vihar
                     krivic, ki se je tako neusmiljeno razbesnel nad Kozakom in menoj in milijoni
                     brezdomcev. </p>
                  <p>Mir tirolskih večerov je zginjal iz moje duše. </p>
                  <p>Tujec je pozabil, da sedim poleg njega. Zaprl je veke, izpod njih pa je začela
                     drseti solza za solzo. Ni jih zadrževal. Polzele so po mladem, skoraj dekliškem
                     licu, ki mu je komaj pognal prvi puh, pa ga že neusmiljeno bičajo viharji.
                     Ustnice so mu drgetale. Nič več ni mogel obvladati boli, ki mu je divjala v
                     prsih; zlil jo je iz sebe v nežni ruski pesmi, da sem ginjen poslušal njegov
                     čisti tenor. O daljni domovini širnih step ob tihem Donu, kjer stoji njegov dom
                     in njegova mati zaman hodi na prag, kdaj bo zaslišala peket konjskih kopit in
                     zagledala sina Kozaka. O grudi zemljice, ki so mu jo vzeli, o kosu domačega
                     kruha, o šopku s sosedovega vrta. </p>
                  <p>Kje si, mir? Z vsakim jekom strun, z vsakim tonom glasu je bila v meni močnejša
                     zavest, da sem na tujem, da ne bom v Tirolah nikoli doma. Mir je izginil, kot
                     bi ga vzel večerni veter. V meni je zadivjal vihar tujine; v hipu so stale pred
                     menoj vse krivice, ki spremljajo brezdomce. O, vi, od Boga samega stokrat
                     prekleti, kdo vam je dovolil krasti domove? Kdo vam daje pravico nad našimi
                     življenji? Rablji, rablji! </p>
                  <p>Oni trenutek je neznanega otroka širnih ruskih step zbližal s sinom slovenske
                     zemlje. V Kozakovo pesem se je prikradla z njegovo tudi moja usoda. Roka je
                     tesneje objela njegova ramena, desnica pa se je sama sprožila in poiskala
                     njegovo. </p>
                  <p>»Hvala ti, brat!« </p>
                  <p>Umolknil je in me gledal, kakor bi se sramoval solza. Toda verjetno je opazil,
                     da se svetijo tudi moje oči, kajti šepetaje mi je vrnil isto besedo: »Brat!«
                     Morda je prvič v tujini občutil, da nekdo z njim deli trpljenje. </p>
                  <p>Nato so njegovi prsti zopet poiskali strune. A zdaj nič več rahlo in obzirno.
                     Strastno so udarili po njih. Spomini na dom so izvabili iz fantovega srca divjo
                     kozaško pesem, v kateri je hotel zadušiti svojo bol. Zdelo se mi je, da gleda v
                     duhu pred seboj hrzajoče konje v krvavem metežu za svobodo doma. Kot bi stal ob
                     bregovih Dona in se čudil njegovim valovom ... </p>
                  <p>»Hej, naš očka, tihi Don! </p>
                  <p>Hej, pokaj, moj tihi Don, tak kalen se vališ?</p>
                  <p>Hej, zakaj rdeč kot kri tja v dalj hitiš?« </p>
                  <p>Pesem hrepenenja, ljubezni in sovraštva obenem, zaupanja in obupa. </p>
                  <p>»Hej, naš očka, tihi Don!«</p>
                  <p>Posebni akordi. Dlan je v trenutku umirila brneče strune in odrinila kitaro od
                     sebe. Zdelo se mi je, da jo je zasovražil, ker mu je vzpodbudila domotožje.
                     Tudi jaz sem jo. Kozakova glava pa je kakor mrtva omahnila na prsi. Zaihtel je
                     na glas. </p>
                  <p>Ne vem več, kako dolgo sva sedela na klopi ob križu. Povedala sva si, kdo sva
                     in od kod, šepetala sva si o domovini, kot bi se poznala že od rane mladosti.
                     Razumela sva se. Dečko z ruskih step je bil prvi v tujem svetu, ki sem mu
                     potožil svojo bol. In vem, da sem bil prvi, ki je poslušal njegovo zgodbo.
                     Postala sva si brata. </p>
                  <p>»Bog s teboj, Vasilij!« sem se poslovil. </p>
                  <p>»Do svidanja, Vasja!« mi je krepko stisnil desnico. </p>
                  <p>Tisti večer dolgo nisem mogel zaspati. Tujina je kot težka skala ležala na
                     mojih prsih. Daleč, daleč nekje za gorami sem čul utripati srce domovine. </p>
                  <p>Naslednji večer sem Vasja zaman pričakoval; ni ga bilo v Kristein. Nikoli več.
                     Dopoldne so bili pri nas Angleži s tankom in kamionom. Lovili so ubegle Kozake
                     in se fantu verjetno ni zdelo varno priti. </p>
                  <p>Čez štiri dni pa sva se srečala drugje. </p>
                  <p>Z izposojenim kolesom sem se peljal v Lienz. V Thalu so me ustavili vojaki in
                     zahtevali papirje. Star oguljen kolar mi je pomagal, da mi niso delali
                     prevelikih sitnosti. </p>
                  <p>Ko sem zopet sedel na kolo in nadaljeval pot, je za mano privozil kamion.
                     Sovražil sem to enakomerno brnenje in vsak vojaški avto me je spomnil
                     brezkončnih vrst vetrinjskih transportov, ki so vozili smeh naših fantov in od
                     skrbi zorane obraze naših mož v smrt ter bi moral z njimi skoraj tudi sam v
                     naročje kočevskih jam. </p>
                  <p>Ognil sem se s ceste, da me je prehitel. </p>
                  <p>Kaj se morda varam? O Bog! </p>
                  <p>Nisem se motil. Na odprtem avtomobilu so med oboroženimi vojaki sedele štiri
                     osebe. Prvi pogled mi je povedal, da je dekle Rusinja. V enem izmed moških pa
                     sem spoznal Vasja. </p>
                  <p>»Vasja, Vasja!« se je utrgalo iz mene. Hitreje sem pognal kolo. </p>
                  <p>Brat me je slišal. Ozrl se je in me spoznal. Otožno se je nasmehnil, nato pa
                     dvignil desnico in mi zamahnil v poslednji pozdrav. Vojaki so se malomarno
                     okrenili in brez srca gledali, komu velja. </p>
                  <p>Kamion se je med ropotom oddaljeval. Mene pa je grenko stisnilo v grlu: Vasja
                     je kriv samo to, da je Kozak. Vlečete ga rabljem, kakor tisoče naših. Kakor
                     živino nas prodajate. </p>
                  <p>Sredi ceste sem stopil s kolesa in gledal za avtomobilom, dokler ni izginil za
                     ovinkom. </p>
                  <p>»Do svidanja, Vasja!« </p>
                  <p>Ko sem nekaj mesecev kasneje v poznem popoldnevu iz lienškega begunskega
                     taborišča odšel proti Dolsachu, da bi pri dobrih ljudeh poprosil grižljaj
                     kruha, sem čisto slučajno obstal pred grobom. Za cestnim jarkom je bila gomila
                     zemlje s pravoslavnim križem, zbitim na hitro roko in brez orodja. Z njega pa
                     so nemo strmele vame razmetane črke: Vasja Ivanov, VI. 1945. </p>
                  <p>Pa ne da bi? </p>
                  <p>Streslo me je. Morda je pokopan on, moj brat. Mesec se ujema. Ime prav tako, za
                     rodbinsko ime žal nisem vedel. Če so ga peljali s kamionom in je hotel
                     pobegniti, so za njim streljali. </p>
                  <p>Mnogo sličnih ruskih grobov je bilo ob glavni cesti in za Dravo iz tistih
                     žalostnih dni. Prijatelji, ki so se skrivali po okolici, so na tihem pokopavali
                     prestreljena telesa, za katera se nihče ni menil. </p>
                  <p>Sam ne vem zakaj, toda domala sem se prepričal, da stojim pred grobom svojega
                     ruskega brata. Tistega svetlolasega Vasja, ki so ga oropali vsega in ne bo
                     videl nikoli več svojega doma. Tudi mati ga zaman pričakuje na pragu kozaške
                     domačije na Donu. </p>
                  <p>Veter je zašuštel med jelšami ob cesti in zdelo se mi je, da slišim Vasjevo
                     pesem: »Hej, pokaj, moj tihi Don, tak kalen se vališ?« </p>
                  <p>Potem sem – ne da bi komu pravil – večkrat obiskal samotni grob ob cesti pred
                     Dolsachom. Gomilo sem očedil plevela in jo okrasil s cvetjem. Tako lepo je bilo
                     sedeti ob njej in poslušati v vetru spev ruskega brata. A v njegovi pesmi ni
                     bilo več sovraštva in obupa: bilo je odpuščanje in mir. </p>
                  <p>Mir večnosti, ki ga tudi tujina ne more vzeti.</p>
               </div>
            </div>
         </div>
         <div type="div1">
            <head>Slovenske teme – december 2005</head>
            <div type="div2">
               <head>Odprava krivičnih sodb</head>
               <docAuthor>Anton Drobnič</docAuthor>
               <div type="div3">
                  <p>Po koncu druge svetovne vojne in zmagi revolucije so partizanska sodišča v
                     Sloveniji v revolucionarnih kazenskih postopkih obsodila tisoče Slovencev,
                     nasprotnikov boljševiškega terorja, na stroge kazni, mnoge tudi na smrt, ki jih
                     je vedno spremljala tudi kazen zaplembe premoženja, včasih tudi premoženja
                     drugih oseb in ne samo premoženja obsojencev. Tako so bili nekateri
                     predstojniki redovnih skupnosti obsojeni tudi na zaplembo premoženja, ki je
                     pripadalo redovni skupnosti ali neki drugi osebi in ne obsojenemu predstojniku.
                     Predstojnik jezuitov v Ljubljani je bil obsojen na zaplembo jezuitskega
                     samostana in tudi cerkve sv. Jožefa v Ljubljani, čeprav ta ni bila last niti
                     obsojenca niti jezuitskega reda, ampak je bila last ljubljanske škofije. </p>
                  <p>Eden najvišjih voditeljev OZNE – komunistične tajne politične policije major
                     Mitja Ribičič - Ciril, ki je bil podpisnik številnih ovadb, na podlagi katerih
                     so nato javni tožilci pisali skonstruirane obtožnice in sodniki krivične sodbe,
                     se je pred leti izgovarjal in zatrjeval, da je delal v skladu s tedaj
                     veljavnimi zakoni. V resnici je bilo povsem drugače. Tedanji revolucionarni
                     zakoni so bili že sami po sebi v nasprotju z ustavo, z mednarodnimi
                     konvencijami in s splošnimi pravnimi načeli, ki so jih priznavali civilizirani
                     narodi, torej barbarski in hudo krivični. Zato po takšnih zakonih sploh ne bi
                     smeli delati. </p>
                  <p>Revolucionarna policija in komunistično pravosodje pa je hudo kršilo tudi svoje
                     lastne zakone in tedanje ovadbe, obtožnice in sodbe so bile čisti konstrukti
                     partizanske propagande in povsem političnega pravosodja. OZNA je ovadbe pisala
                     po revolucionarnih potrebah in ne glede na zakone, javni tožilci so politične
                     ovadbe prepisovali v obtožnice in sodniki v sodbe. Pravih obrazložitev sodbe
                     sploh niso imele. Tako je v sodbi, s katero je bilo po polurnem postopku brez
                     izvedbe kakršnega koli dokaza obsojenih 17 obdolžencev, ki so bili brez
                     zagovornikov, na dolge zaporne kazni in zaplembo premoženja, eden celo na
                     smrtno kazen, nekaj vrstic obrazložitve samo za obsodbo na smrt. Za obsodbo
                     drugih 16 obdolžencev ni nobene obrazložitve. V sodbi, s katero so bili trije
                     obdolženci obsojeni na smrt in trije na dolge zaporne kazni, vsi pa na zaplembo
                     premoženja, je izrek tako hudih kazni »obrazložen« z enim samim stavkom:
                     »Izrečena kazen je primerna njihovi krivdi.« Toliko je bilo tedaj vredno
                     človeško življenje!</p>
                  <p>Po padcu komunizma in osamosvojitvi Slovenije je Vrhovno sodišče RS na zahtevo
                     državnega tožilstva v postopku za varstvo zakonitosti obravnavalo in
                     preizkusilo čez tisoč nekdanjih revolucionarnih sodb. Čeprav ni bilo nobene
                     lustracije in so v sodišču ostali prejšnji vrhovni sodniki, med njimi tudi
                     nekdanji komunisti in pristaši totalitarnega sistema, niti ti niso mogli mimo
                     kričečih zlorab kazenskega prava in pravosodja. Vsaj 90 % izpodbijanih sodb iz
                     revolucionarnega obdobja so spoznali za nezakonite in krivične. Ugotovili so,
                     da so neštete sodbe bile v nasprotju tudi z revolucionarnimi zakoni, na katere
                     so se sklicevale. Zato so jih morali spremeniti ali razveljaviti. Trditev Mitje
                     Ribičiča, da OZNA ni delala nezakonito, ampak v skladu s tedanjimi zakoni, je
                     torej dokazano neresnična: Mitja Ribičič in njegovi tovariši na policiji,
                     tožilstvih in sodiščih niso delali niti po tedaj veljavnih krivičnih zakonih.
                     Delali so povsem samovoljno in zgolj po marksističnem načelu, da je resnično in
                     pravično samo tisto, kar koristi komunistični pariji. Tako smo dobili gore
                     krivičnih sodb in tisoče krivično obsojenih, kar komunistični prvaki še danes
                     opravičujejo s smešno trditvijo o več resnicah. </p>
                  <p>Po slovenski osamosvojitvi je krivične sodbe pri Vrhovnem sodišču RS z zahtevo
                     za varstvo zakonitosti, ki je izredno pravno sredstvo zoper pravnomočne sodbe,
                     lahko izpodbijalo samo vrhovno državno tožilstvo. Prvo tako zahtevo je vložilo
                     prvi dan samostojnosti, kar je bil tudi prvi uradni akt samostojnega državnega
                     tožilstva na področju, ki je bilo do tedaj v pristojnosti zveznega tožilstva v
                     Beogradu. Kasneje je tožilstvo vložilo zahteve za varstvo zakonitosti še zoper
                     številne krivične sodbe. </p>
                  <p>Rehabilitacija in razveljavitev krivične sodbe po slovenski ustavi spada med
                     človekove pravice. Zato je novi zakon o kazenskem postopku iz leta 1994 (ZKP)
                     določil, da smejo poleg državnega tožilca zahtevo za varstvo zakonitosti zoper
                     pravnomočno kazensko sodbo v treh mesecih vložiti tudi sam obsojenec, njegov
                     zagovornik in njegovi sorodniki v ravni vrsti ter bratje in sestre. Takšna
                     določba pa je uporabna samo za nove sodbe in ne za nazaj. Zato je zakon v
                     prehodnih določbah takšno pravico obsojencem in sorodnikom podelil tudi za
                     nazaj (559. člen ZKP), vendar jo je bilo mogoče uveljaviti samo v roku dveh let
                     po uveljavitvi zakona, t.j. od 1. 1. 1995 do 31. 12. 1996. </p>
                  <p>Kasneje je Ustavno sodišče RS ugotovilo, da je dveletni rok prekratek in ni v
                     skladu z ustavo. Državnemu zboru je naročilo, naj podaljša rok za vložitev
                     zahteve. Če pa bi vrhovno sodišče pred podaljšanjem roka kakšno zahtevo
                     zavrnilo kot prepozno, bo ustavno sodišče zadevo obravnavalo v postopku ustavne
                     pritožbe. Vrhovno sodišče je več zahtev zavrnilo kot prepozne, vloženih je bilo
                     nekaj ustavnih pritožb, ni pa znano, da bi ustavno sodišče katero že
                     obravnavalo in o njej odločilo. Po letu 1996 so bili zato krivično obsojeni
                     zopet odvisni od volje vrhovnega državnega tožilstva, ki pa jim pod novim
                     vodstvom ni bilo več naklonjeno in številni obsojenci niso mogli uresničiti
                     ustavne pravice do rehabilitacije. </p>
                  <p>Zato je državni zbor v novi sestavi konec oktobra sprejel Zakon o spremembah in
                     dopolnitvah zakona o kazenskem postopku (ZKP-G, Ur. l. RS št. 101/05), ki je
                     začel veljati 26. novembra. S tem zakonom je zakonodajalec izpolnil naročilo
                     ustavnega sodišča in v 20. členu določil, da obsojenec ali njegovi sorodniki
                     zahtevo za varstvo zakonitosti lahko vložijo do 31. 12. 2008. V primerjavi s
                     prejšnjim dveletnim rokom pa je v zakonu nekaj pomembnih razlik tako v korist
                     kot v škodo krivično obsojenih.</p>
                  <p>V prejšnjem dveletnem roku je bilo zahtevo za varstvo zakonitosti mogoče
                     vložiti zoper vse kazenske sodbe, ki so postale pravnomočne pred 1.1.1995, ne
                     glede na to, za kakšno kaznivo dejanje je bil kdo obsojen. V novem triletnem
                     roku se zahteva lahko vloži samo zoper sodbo zaradi kaznivih dejanj iz Uredbe o
                     vojaških sodiščih, Zakona o kaznivih dejanjih zoper narod in državo, Zakona o
                     pobijanju nedovoljene špekulacije ..., Zakona o zatiranju nedovoljene trgovine
                     ..., Zakona o kaznivih dejanjih zoper splošno ljudsko premoženje ..., Zakona o
                     kaznovanju zločinov in prestopkov zoper narodno čast, Zakona o konfiskaciji
                     imovine ..., Zakona o zaplembi premoženja ... in zaradi nekaterih posebej
                     navedenih kaznivih dejanj iz kasnejših kazenskih predpisov vse do leta 1990. </p>
                  <p>V novem zakonu je tudi določeno, da po smrti obsojenca zahtevo lahko vložijo
                     tudi sorodniki v stranski vrsti do tretjega kolena (nečaki in nečakinje), zoper
                     obsodbe duhovnikov in redovnikov ali redovnic pa tudi zakoniti zastopniki
                     registriranih verskih skupnosti. Zahtevo lahko ponovno vložijo tudi obsojenci,
                     katerim je bila prva zahteva zavržena kot prepozna zaradi izteka roka iz 559.
                     člena ZKP.</p>
                  <p>Zahteva za varstvo zakonitosti se po zakonu lahko vloži zaradi bistvenih
                     kršitev določb kazenskega postopka ali zaradi zmotne uporabe kazenskega zakona,
                     skratka zaradi kršitve zakona. Zoper sodbo, v kateri so navedena neresnična
                     dejstva, v kateri je zmotno ali nepopolno ugotovljeno dejansko stanje pa –
                     razen izjemoma – ni zahteve za varstvo zakonitosti, ampak je možna samo obnova
                     kazenskega postopka. Za obnovo pa so potrebna zlasti nova dejstva ali novi
                     dokazi, ki v prvem postopku sodišču niso bili znani. Po smrti obsojenca tudi
                     obnovo lahko zahtevajo sorodniki v ravni vrsti ter bratje in sestre. Za obnovo
                     ni predpisan noben rok in jo je mogoče tudi sedaj predlagati zoper povojne
                     revolucionarne sodbe. </p>
                  <p>Varstvo zakonitosti ali obnovo postopka je pred slovenskimi sodišči mogoče
                     zahtevati zoper sodbe sodišč v Sloveniji. Zoper sodbo vojaškega sodišča pa
                     lahko slovenski državljan vloži zahtevo za varstvo zakonitosti ali za obnovo
                     postopka ne glede na to, kje in katero vojaško sodišče jo je izreklo. Zoper
                     sodbo vojaškega sodišča v Sloveniji se zahteva vloži pri sodišču, ki bi bilo
                     sedaj pristojno za sojenje, zoper sodbe drugih vojaških sodišč pa je treba
                     zahtevo vložiti pri Okrožnem sodišču v Ljubljani. </p>
                  <p>Nekatere krivične kazenske sodbe je mogoče do 31.12.2007 izpodbijati tudi z
                     revizijo po Zakonu o popravi krivic (ZPKri-UPB2, Ur. l. RS 70/05). V zakonu je
                     določeno proti katerim sodbam se lahko vloži revizija, iz katerih razlogov se
                     sme vložiti, kakšen je postopek revizije in kakšne posledice ima sprememba
                     sodbe v revizijskem postopku. </p>
                  <p>Mnogi so bili na zaplembo premoženja »obsojeni« tudi brez kazenskega postopka
                     in sodbe. Po določbi 28. člena Zakona o zaplembi in izvajanju zaplembe (ZZIZ)
                     je bilo namreč treba premoženje zapleniti vsakemu, ki so ga partizani umorili
                     ali je pred njimi pobegnil. Vsak, ki so ga partizani umorili ali je pred njimi
                     pobegnil, je po zakonu veljal za obsojenega vojnega zločinca. Gre za sprevrženo
                     boljševiško miselnost partizanskih oblastnikov. V pravu civiliziranih narodov
                     velja, da sodišče ugotovi zločin, zločinca obsodi in izvrši izrečeno kazen.
                     Partizani so ljudi najprej umorili, nato pa ubite z zakonom določili za
                     zločince, ki jim je treba zapleniti premoženje. Zaplembo premoženja so določali
                     krajevni ljudski odbori brez kakršnega koli postopka. Odločitve ljudskega
                     odbora ni bilo mogoče izpodbijati, tudi sodišče je ni smelo preizkusiti, ampak
                     jo je moralo samo izvršiti. </p>
                  <p>Ustavno sodišče RS je določbo 28. člena ZZIZ spoznalo za nasprotno temeljnim
                     pravnim načelom, ki jih priznavajo civilizirani narodi. Odločilo je, da je
                     zaplembo premoženja na podlagi barbarske določbe 28. člena ZZIZ mogoče
                     izpodbijati z zahtevo za spremembo pravnomočne sodne odločbe po 416. člena ZKP,
                     kakor velja za kazensko sodbo zaradi vojnega zločina. Sodišča takšne zahteve
                     rešujejo zelo hitro in preprosto, kot je treba, saj gre samo za formalno
                     odločbo, sodišče v Kranju pa je iz tega naredilo celo »znanost« in stvari
                     zaradi nerazumevanja prignalo do absurda. Zahteva za razveljavitev odločbe po
                     416. členu ZKP ni vezana na noben rok in zato časovno ni omejena. </p>
                  <p>Krivične kazenske sodbe in njihove nadomestke je torej mogoče razveljaviti v
                     različnih postopkih. Obnova postopka in zahteva po 416. členu ZKP nista časovno
                     omejeni, revizijo po Zakonu o popravi krivic je mogoče vložiti do 31.12.2007,
                     zahtevo za varstvo zakonitosti pa do 31.12.2008. Treba je torej pohiteti.
                     Državno tožilstvo pa lahko vlaga zahteve za varstvo zakonitosti brez časovne
                     omejitve. </p>
                  <p>Prav bi bilo, da bi razveljavitev krivičnih sodb zahtevali vsi obsojenci
                     oziroma njihovi svojci in bi bila ta sramota slovenskega naroda in pravosodja
                     čimbolj in čimprej odpravljena.</p>
               </div>
            </div>
            <div type="div2">
               <head>Topla greda nekoč in danes</head>
               <docAuthor>Blaža Cedilnik</docAuthor>
               <div type="div3">
                  <p>Bilo je davnega leta 1964, ko so v gledališču uprizorili Toplo gredo Marjana
                     Rožanca. Šlo je za kritično obravnavo tedanje družbene ureditve, predvsem
                     kmetijstva. Seveda je bilo v tistih časih kakršno koli kritiziranje milo rečeno
                     neprimerno. Ker pa je bila v deželi »demokracija« in »vladavina ljudstva«, dela
                     niso preprosto prepovedali, ampak so napolnili dvorano z delavci Kmetijske
                     zadruge Grosuplje, ki so najprej z medklici motili predstavo, potem pa so jo
                     zaradi neznosnega hrupa v dvorani prekinili in tako je zmagala volja
                     »ljudstva«, ki ji dogajanje na odru ni bilo povšeči. Čez nekaj dni smo
                     izvedeli, da bodo predstavo izvedli v študentskem naselju. Seveda smo bili vsi
                     navdušeni in smo sklenili, da si predstavo ogledamo. Midva z možem sva takrat
                     stanovala v Rožni dolini in ko sva se proti večeru vračala domov, sva morala
                     iti mimo študentskega naselja. Na najino veliko začudenje sva skoraj v vseh
                     stranskih ulicah opazila »marice« in veliko število policajev okoli njih. Na
                     prostoru pred dvorano pa so, najbrž študentje, kurili ognje in peli puntarske
                     pesmi. Ozračje je bilo naelektreno in sklenila sva, da v tej godlji ne bova
                     sodelovala in sva odšla domov. Pozneje sva izvedela, da je bila predstava
                     dokončno odpovedana. Medtem je izhajalo študentsko glasilo Tribuna in prinašalo
                     različne komentarje na temo Tople grede. Večinoma so bile kozerije, pamfleti in
                     zelo veliko epigramov na temo Tople grede in delavcev, ki so prekinili
                     predstavo v gledališču. V spomin se mi je najbolj vtisnil tale epigram:
                     »Slovenec bi se za pol litra vina podelal še na sredo Titove ceste, kaj se ne
                     bi na sredo tople grede.« Tribuno smo redno prebirali po dolgem in počez in se
                     pošteno nasmejali. Žal pa so kmalu zamenjali uredništvo in potem je postala
                     dolgočasno, neužitno branje.</p>
                  <p>Velikokrat sem že napisala, da se stvari ponavljajo, ne v vseh podrobnostih,
                     ampak v svojem bistvu. Kaj se je torej takega zgodilo, da se mi je v misli
                     prikradla zgornja štorija? Najbrž ste že sami ugotovili, da je bil to
                     sindikalni protest proti vladnim reformam. Ko sem gledala dogajanje po
                     televiziji, sem takoj opazila podobnosti z dogodkom v gledališču. Vse te
                     protestnike so pripeljali brezplačno v Ljubljano, jih odeli v sindikalne
                     vetrovke, jih oskrbeli s hrano in pijačo, predvsem pa pošteno zmanipulirali. V
                     glavo so jim vtepli, da se jim bodo zmanjšale plače in pokojnine in celo
                     brezposelnim se bodo zmanjšale podpore. Za to so morali sindikati odšteti
                     zajeten kupček denarja. Pa saj ga imajo. Posebej tako imenovani Svobodni
                     sindikati, ki so poverbali vse premoženje, ki je bilo last sindikata v prejšnji
                     državi in smo ga vsa leta vsi plačevali, saj so nam sindikalno članarino kar
                     odtrgali od plače. Sama sem bila nekaj časa predsednica samostojnega sindikata
                     v naši ustanovi in sem se borila za delež v tem sindikalnem premoženju, seveda
                     brez uspeha. Svobodni sindikati pa so lepo oddajali prostore in iz tega naslova
                     imeli denar, da so plačevali pravnike in celo vrsto uslužbencev, medtem ko smo
                     mi delali v svojem prostem času brez kakršnega koli plačila ali nagrade.</p>
                  <p>Gotovo ste gledali na televiziji različne oddaje, kjer je bilo govora o vladnih
                     reformah in so v njih nastopali tudi ali predvsem sindikalni voditelji. Največ
                     je povedal odgovor na vprašanje o njihovih plačah. Na vse kriplje so si
                     prizadevali, da bi jih obdržali v tajnosti in to jim je tudi uspelo. Nismo
                     zvedeli, kolikšne plače imajo. Ker jih tako zelo skrivajo, pomeni, da so zelo
                     visoke. In to na račun delavcev, ki s tisto mizerijo, ki jo dobijo vsak mesec
                     (če jo sploh dobijo), komaj zvežejo konec s koncem. Vprašanje je, kako bi
                     reagirali delavci, če bi izvedeli kako drago plačujejo svoje sindikalne
                     voditelje. Spomnimo se samo Rdečega križa, Živalskega vrta in podobnih zadev,
                     ki so nam razjedale jetra v zadnjih letih.</p>
                  <p>Zanimiva pa je vloga medijev in novinarjev ob teh dogodkih. Zakaj ni novinar,
                     ko ni dobil odgovora na vprašanje o plačah sindikalnih voditeljev, ponovil
                     vprašanja in insistiral, da dobi odgovor. Ali pa vsaj zaključil debato tako, da
                     bi rekel, da mora biti njegova plača že zelo visoka, da jo tako skriva. Ali kaj
                     podobnega. Sicer pa tako vidimo vsak dan, da novinarji in mediji napadajo
                     vlado, kar je po svoje prav. Problem je le v tem (kar vsi prav dobro vemo), da
                     so prej napadali opozicijo. Torej ne gre za napad na vlado, ampak za napad na
                     določeno politično opcijo. Prav neverjetno je, kako se trudijo, da bi sprli
                     Janšo in Bajuka. Upam, da jim ne bo uspelo. Joj, tega ne bi smela napisati. Še
                     kadar sem kaj takega napisala, je bilo kaj narobe. Držimo pesti, da tokrat ne
                     bo. Da bo prevladala pamet, da lahko samo združeni izpeljejo program, za
                     katerega smo jim volivci podelili mandat. </p>
                  <p>Ob vsem tem je treba omeniti še to, da stranka LDS razpada. V opoziciji se ne
                     znajde in izgleda, da imajo različne struje različne koncepte, kaj pravzaprav
                     storiti in kako naprej, kaj ponuditi volivcem, da bi na naslednjih volitvah
                     spet močno zmagala. LDS je stranka kapitala, v evropskem smislu desna stranka,
                     čeprav se pri nas deklarira za sredinsko. Močna in enotna je bila tako dolgo,
                     dokler je vladala in upravljala s kapitalom in seveda z veliko pomočjo medijev.
                     Vladala je dolgo, predolgo. Upam, da bo sedanji vladi uspelo, da bo pretrgala
                     mreže, ki jih je LDS stkala, da je povezala vse vzvode moči in se sama trdno
                     zasidrala v vseh treh vejah oblasti in v medijih. Nova vlada trga te mreže, a
                     tega je toliko, da zlepa ne bo vse delo opravljeno. Razen tega pa je še problem
                     koalicije, ki ni enotna pri tem opravilu. Morda tej vladi ne bo uspelo tako,
                     kot bi bilo treba. Morda bodo na naslednjih volitvah karte bolj ugodno
                     premešane. Ali pa bomo padli nazaj pod komsomolsko vladavino in novo tkanje
                     mrež in še bolj sofisticirano udbomafijo. Kakorkoli že. Ko pa bodo in če bodo
                     te mreže preteklost, se nam bo pa zagotovo bolje pisalo. To bo velik korak v
                     smeri pravne države in upam, da tudi v smeri transparentnosti dogajanj v vseh
                     segmentih naše mlade države. Zares bom vesela, ko bom zagledala svetlobo na
                     koncu tunela. Tako svetlobo, kot smo jo videli takrat, ko smo zaživeli v
                     samostojni državi. Prepričana sem, da bo takrat resnica dobila svojo pravo
                     veljavo in potem tudi sprava ne bo več daleč.</p>
               </div>
            </div>
         </div>
         <div type="div1">
            <head>Teharje 2005</head>
            <div type="div2">
               <head>Šestdeset let po tem</head>
               <docAuthor>Tine Velikonja</docAuthor>
               <div type="div3">
                  <p>Danes bo lepo vreme. Res je, da dež, ki pokvari še tako pripravljeno gasilsko
                     veselico, našim obletnim slovesnostim ne pride do živega. Teharje so celo bolj
                     trpežne kot Kočevski Rog. Na obeh slovesnostih leta 1990 julija in oktobra je
                     bilo nebo jasno in je sonce žgalo, za kasneje pa smo računali, da je vedno ne
                     bomo odnesli tako gladko. Vemo, koliko zaleže moliti za dež in kaj pomeni
                     zvoniti po toči, prej ali slej nas bo doletelo, lilo bo kot iz škafa in kot
                     žabe bomo čofotali po lužah. Za letos smo prosili nebo, naj nam bo naklonjeno,
                     in bili uslišani. </p>
                  <p>Posebne načrte imamo, jubilejno leto je, 60 let od takrat in celo dojenčki, ki
                     so jih spravili v dečji dom, in drugi otroci, ki so jih naselili pri Petričku,
                     so stari najmanj toliko. Za mladoletne domobrance pa velja, da smo 76-letniki
                     pravi mladeniči. Če bo deževalo, se bomo posvetili mrtvim, če pa bo lepo vreme,
                     se bomo razživeli tudi preživeli. Nova Slovenska zaveza je pripravila protokol,
                     po katerem bodo podeljevali priznanja, ne toliko zato, ker smo šli skozi trnje
                     in šibje, ampak ker smo ostali zvesti. Dela smo se lotili z zamudo in zato
                     seznam ljudi ni popoln. Zaškripalo bo, prav bojim se, da bo vsega zmanjkalo. Če
                     bi se odločili za značko, bi bilo najbolj preprosto, a značka je ena figa. Si
                     jo boš zataknil za klobuk ali kaj? Če že, naj bo plaketa, okrogla, velika,
                     pozlačena, s slovensko zastavo, ki so jo nosili domobranci, in napisom TEHARJE
                     1945-2005. Članov Nove Slovenske zaveze je med nekdanjimi taboriščniki Teharij
                     največ šestdeset, vseh skupaj jih ne more biti več kot sto, na slovesnost itak
                     ne bodo prišli vsi. Stroški bodo, z denarjem pa še nikoli nismo bili tako na
                     tesnem. Kočevski križ nam je pobral zadnje fičnike. Ameriški mecen, ki nam je
                     obljubljal polovico denarja, nas je zadnji hip pustil na cedilu. Sto plaket bo
                     moralo biti dovolj, listin pa lahko naštancamo, kolikor se nam bo zljubilo.
                     Danes pa smo v zadregi, saj se je pokazalo, da smo se uračunali. Zvečer smo
                     zadnjikrat preverili seznam in črtali vse, ki nam niso naknadno potrdili, da
                     bodo prišli na Teharje. Danes smo v hudi zadregi, saj se je pokazalo, da smo se
                     ušteli. Morda bodo celo tisti, ki bodo prisotni, ostali praznih rok. </p>
                  <p>Da se slovesnost ne bi preveč zavlekla, smo sklenili, da slavnostna podelitev
                     ne bo po maši, ampak bomo plakete in diplome izročali pri kapelici na vhodu v
                     slavnostni prostor že ob prihodu. Drobničeva Mateja suvereno obvladuje skupino
                     petnajstih mladih, ki skrbijo za hitri potek. Z Justinom sva nekje spredaj, ker
                     sotrpine najbolje poznava. Iz množice, ki se zliva proti spomeniku, jih
                     pobirava in usmerjava k mizi, na kateri imamo razstavljena priznanja. Izmenjamo
                     nekaj besed in že k naslednjemu. Sošolcu ing. Francetu Hočevarju se mudi, ker
                     bo pomagal pri maši. Edini še živi ministrant starega kova je in brez njega ni
                     nobenega berila. Ing. Jože Gorjup nikoli ne manjka, pa naj gre za naše
                     svečanosti in izlete ali razpošiljanje Zaveze. Marija Verbič iz vasi Pako pri
                     Borovnici, takrat stara 16 let, je vodila postavitev farne plošče v Borovnici.
                     Brez nje bi bili še danes brez, podobno kot v Podlipi ali Grahovem. Fani Božič
                     iz Bizovika in njen mož Stane, zdaj iz Škofje Loke, sta čuden par. Fani krhka,
                     da skoznjo vidiš, Stane pokončen in krepak, le zadnje čase ga vleče navzdol in
                     se opira na palico. Bil je prisilni mobiliziranec v nemško vojsko in se po
                     čudnem spletu okoliščin znašel v teharskem taborišču. On je bil tisti, ki nam
                     je nalival rjavkasto tekočino za zajtrk in čorbo z lističi pesinega perja za
                     kosilo. Zadnja od treh gracij je Francka Vreg, zdaj Ljubljančanka, sicer pa
                     Komidarjeva iz Nadleska v Loški dolini. Sedemnajstletno sestro Megico so za
                     Silvestra 1944 sredi vasi skupaj s še dvema dekletoma iz Podcerkve kot talko
                     ustrelili partizani. V taborišče je prišla z dvema bratoma, domov pa odšla
                     sama. Kar pet bratov Mivšek iz Hlevnega Vrha pri Sv. Treh Kraljih se je 1.
                     junija 1945 znašlo na Teharjah, domov pa se je vrnil samo Jakob. Vsako leto
                     prihaja in se jih spomni, tudi letos nanje ni pozabil. Oba Jožeta iz
                     Radeljskega polja pri Grosupljem, tako Podržajev kot Palčarjev, nista več tako
                     urna, še vedno pa zgovorna. Podržaju, mojemu sošolcu iz škofijske gimnazije, so
                     vrnili vseh 50 hektarjev gozda, poleg živahnih hčera in sina roji okrog njega
                     kar 21 vnukov, pa sploh še ni izrekel zadnje besede, bo še! Ko se je vrnil iz
                     taborišča, ga je čakala izropana domačija in teta kot skrbnica. Adijo šola!
                     Daljni sosed Franc Doblekar iz Št. Jurija pri Grosupljem se je podobno kot Jože
                     rešil, oba pa sta izgubila po dva brata, Jože enega na Turjaku in drugega na
                     Teharjah, France oba na Turjaku. Anton Kavčič, Anton Koščak, Anton Meden in
                     Alojz Švigelj, vsi z Menišije, Ivan Ileršič z Rakeka, Janez Korošec iz
                     Jeršanovega in Franc Ravšelj z Viševka pri Starem trgu, nekdanji vojaki
                     Rupnikovega bataljona, so kerlci, ki nič ne kažejo, da bi jih načenjala rja.
                     Pogrešamo Fani Bonač - Žarnič, ki je tudi iz Notranjske in nikoli ne manjka.
                     Marija Ladiha, tudi taboriščnica, nam pove, da je zbolela, vendar Fanči upa, da
                     ne bo ostala praznih rok. O vraga, tole pa je Zdešarjev Janez, najslavnejši
                     teharski taboriščnik, eden štirih, ki jim je 21. junija 1945 posrečilo
                     pobegniti iz taborišča! Odkod se je le vzel! Presneta Marina, njegova sestra,
                     zatrjevala nam je, da ga ne bo. Pa smo ga črtali s seznama. Ivan Korošec, ki je
                     z Zdešarjem pobegnil iz taborišča, se drži resno in mu ni do klepeta. Alojz
                     Tekavec, sin leta 1942 umorjenega vidovskega župana, z nasmejanimi usti in
                     sijem v očeh krepko stisne roko, da boli. Pozna se mu, da ima grunt trdno v
                     rokah. Ludvik Srnel, ki je tudi od tam, je resen in kot vedno, tudi danes tih.
                     Anton Urbas z Blok je zgovoren in šegav, podobno kot meni se tudi njemu pozna,
                     da ga je srknil kozarček ali dva. Pri Alojzu Strletu iz Gradeža pri Turjaku
                     sploh ni videti, da je preživel oboje, Turjak in Teharje, penzion pa si
                     prislužil s trdim delom na železnici. Čeprav je doma komaj pet minut od
                     turjaškega gradu, se je tja vrnil šele zaradi svečanosti ob 50-letnici
                     njegovega padca. Ing. Nace Miklavčič prihaja s Prevalj na Koroškem, pa pride
                     vedno zraven, kot da mu je treba samo skočiti čez cesto. Sošolec iz gimnazije
                     ing. Franc Čandek, za katerega sploh nisem vedel, da je bil moj sotrpin,
                     prihaja iz Postojne, dr. med. Lojze Boh, moj stanovski kolega, iz Novega mesta.
                     Če želite vedeti kaj več o gobah, se spomnite nanj! Marjan Bone je doktor za
                     dvigala, trdi, da ni v najboljši formi. V taborišču smo bili v isti sobi.
                     Spominjam se, da je imel vnetje grla in ga je hotelo zadušiti. Potem je teden
                     dni pljuval kri in gnoj ter zadihal. Stanko Gorenc z Rake pri Krškem in
                     njegovih pet velikanov zakriva sonce. Kadar me vprašujejo, kakšne ljudi so
                     ubijali v povojnih pobojih, pokažem nanj in na njegovo spremstvo: »Takele,
                     poglejte! Če bi jih pustili živeti, bi bilo Slovencev dovolj!« Izseljenski škof
                     Janez Pucelj pelje na invalidskem vozičku svojo mater, 90-letno Pavlo Pucelj iz
                     Goriče vasi pri Ribnici. Že leta 1945 je na Teharjah spadala med stare, od
                     takrat pa je minilo 60 let. Prof. in akademski slikar Marijan Tršar se je prav
                     s teharskimi risbami zapisal med nesmrtnike. Šentjernejčana Stanko Jurečič in
                     Polde Švalj sta imela vražjo srečo, da sta ostala živa; po svoje smo jo imeli
                     vsi, a tadva prav posebej. Stanko se ni odzval, ko so popisovali mladoletne
                     Šentjernejčane. Te so še istega dne pobili, pri tem sploh niso bili izbirčni,
                     saj so pobrali prav vse, ki so bili doma iz naselij med Novim mestom in
                     Brežicami. Ker je bil Stanko iz Velikega Mraševa, ta pa spada pod Sv. Križ, se
                     ni javil in se tako rešil. Poldeta pa so dobili v pest, ko se je vračal domov
                     iz taborišča in ga že peljali na morišče. Večine drugih po imenu ne poznam,
                     samo po obrazu. </p>
                  <figure>
                     <graphic url="slike_z_59/z_59_38.png"/>
                     <head>Teharje 2005 <name type="author">Tine Velikonja</name></head>
                  </figure>
                  <p>Za koga bi rekel, da ga pogrešam. Predvsem Vinka Udovča, ki se že nekaj let
                     otepa namišljenih in pravih bolezni, ki niso ne tič ne miš, dr. Jožeta Marolta,
                     mojega zdravniškega kolega, pravnika Marjana Lavriča. Praznina je pred nekaj
                     leti zazijala s smrtjo Jožeta Grdadolnika, našega sobnega starešine. Z
                     lekarniško natančnostjo in horjulsko poštenostjo nam je rezal vsakdanji kruh,
                     tistih 60 gramov, ki so nas ohranjali pri življenju. Silvestrsko noč ob vstopu
                     v leto 2000 smo preživeli skupaj; z vasi Koreno nad Horjulom smo pričakali
                     tretji milenij: Horjul pod nami je pošiljal rakete skoraj do nas, Vrhnika je
                     zagorela, kot da jo oblegajo Turki, z ljubljanske strani se je za hribi
                     bliskalo kot ob hudi uri. Takrat še čil, čez pol leta ob blagoslovitvi križa na
                     Vranjih pečinah pri Zaplani pa je že lovil sapo. Srce! Vrhovčev Janez, njegov
                     sosed, zdravnik v Celju, je umrl lani. Rak na pljučih, kajenje. Edini greh, za
                     katerega nam ne bo treba delati pokore, zanj smo kaznovani že na tem svetu. Ne
                     morem pozabiti sošolcev, vseh starih okrog 16 let, Aljoše Basaja, Lojzeta
                     Lesarja in Francija Jakliča, ki so prav na tem kraju pustili mlada življenja. </p>
                  <p>Slavljence prevzemajo mladi; z iskanjem listin ni težav, plakete pa so tako ali
                     tako enake. Priznanja podeljuje predsednik Nove Slovenske zaveze, Anton
                     Drobnič. Vse poteka slovesno, kot da smo na avdienci pri papežu. Stisk roke,
                     predaja listine in plakete, nekaj besed. Vsak želi govoriti z njim, ga kaj
                     vprašati ali mu povedati, kar je več kot pol stoletja nosil v sebi. Vrsta se
                     daljša in tako ne bomo prišli nikamor. Posežem vmes in zahtevam red. Samo nekaj
                     besed in naprej! Vsak čas se bo začela maša, mi smo pa komaj na polovici. </p>
                  <figure>
                     <graphic url="slike_z_59/z_59_39.png"/>
                     <head>Mojca Velikonja bere imena prejemnikov Teharskega znaka <name
                           type="author">Tine Velikonja</name></head>
                  </figure>
                  <p>Pustim vse skupaj in se odpravim proti oltarju. Ljudstvo se je zgrnilo preblizu
                     oltarja, nekateri so zasedli sedeže, prihranjene za slavljence. Predsednik
                     državnega zbora dr. France Cukjati in minister ing. Janez Drobnič iščeta, kje
                     bi bilo zanju še kaj prostora, pa nič. Pošljemo ju pod oltar, tam bosta pač
                     stala, kaj hočemo. Če ni, še vojska ne vzame, in stolov ni!</p>
                  <p>Mašo vodi mariborski pomožni škof dr. Anton Stres. Pojejo celjski cerkveni
                     zbori. Povzpnem se na smetišče nad spomenikom in poslušam pridigo.</p>
               </div>
               <div type="div3">
                  <p>Pridiga-anton stres</p>
                  <p>Spoštovani gospod predsednik Državnega zbora, spoštovani gospod minister,
                     spoštovane gospe in gospodje poslanke in poslanci Državnega zbora, gospod
                     župan, spoštovani nekdanji taboriščniki, dragi svojci in sorodniki vseh tistih,
                     ki so tukaj ali od tukaj naprej izgubili svoje življenje, dragi sobratje,
                     spoštovani gospod opat, spoštovani gospod vojaški vikar, dragi sobratje
                     duhovniki, drage sestre in dragi bratje!</p>
                  <p>Že nekaj let se vsako prvo nedeljo v oktobru zberemo na tem kraju žalostnega
                     spomina, kjer nam vedno znova zastaja dih. Letos še posebej, saj je poteklo
                     natanko 60 let, odkar se je tod na poseben način ponavljala zgodba o Kajnu in
                     Abelu, ki smo jo slišali v prvem berilu in pred čimer nas še posebej svari
                     apostol v drugem berilu. Tukaj se je o življenju in smrti soljudi odločalo na
                     osnovi sovraštva, maščevalnosti, laži in ideološke zaslepljenosti. Nad zemljo,
                     na kateri se take stvari dogajajo, visi prekletstvo, smo slišali v prvem
                     berilu. Naša molitev, združena z molitvijo tistih, ki so tukaj molili pred
                     odhodom v smrt, naj to prekletstvo spremeni v spravo in odpuščanje.</p>
                  <figure>
                     <graphic url="slike_z_59/z_59_40.png"/>
                     <head>
                        <name type="author"/></head>
                  </figure>
                  <p>Zgroženi smo ob vedno novih poročilih, kako so zmagovalci surovo in množično
                     pobijali vse, kar so dosegli na strani poražencev: ne samo vojake, temveč tudi
                     žene, otroke in ostarele, ker so po srcu in mišljenju pripadali poraženi
                     strani. O ničemer drugem se tukaj ni spraševalo, nobeno drugo dejstvo ni štelo.
                     Resnično je šlo za genocid, za množično pobijanje ljudi samo zato, ker so
                     pripadali skupini ljudi, ki jo je bilo treba uničiti in iztrebiti.</p>
                  <p>Vse to nas napolnjuje z žalostjo in sramoto. Z žalostjo nad neizmernim
                     trpljenjem in krivico, s sramoto zaradi brezmejne surovosti in zločina, ki so
                     ga tukaj zagrešili ljudje, ki so bili ljudje, kakor smo mi vsi. To taborišče
                     tukaj in na stotine morišč na naših tleh nas soočajo z grozljivostjo naše
                     preteklosti. Toda velik del naših ljudi in naše javnosti – tako se vsaj zdi –
                     še vedno ni prav doumel, kako grozljivo in nesprejemljivo je vse to, kar se je
                     dogajalo. Pričakovali bi več skupne in nedeljene politične volje, da izrečemo
                     nedvoumno besedo o obdobju revolucije in o žrtvah, ki jih ima ona na vesti;
                     vsem žrtvam na ozemlju naše domovine pa je treba dovoliti, da bodo pokopane
                     tako, kot zahteva njihovo človeško dostojanstvo. Nimamo pravice vsega tega
                     potisniti v pozabo, še manj pa ima kdo pravico iskanje resnice o vsem tem
                     podcenjevalno označiti kot nepotrebno »preštevanje kosti«.</p>
                  <p>Tega, kar se je pred 60 leti dogajalo po moriščih naše domovine, niso delale
                     tuje zločinske tolpe. To so delali ljudje, ki jih z njihovimi žrtvami ni
                     povezoval samo skupen materni jezik, ampak tudi skupna vzgoja v šoli,
                     največkrat celo podobna verska vzgoja po domačih družinah in pri verouku. Eni
                     in drugi, rablji in njihove žrtve, so prebirali istega Gregorčiča in Cankarja,
                     prepevali in znali iste pesmi, pogosto hodili k istim mašam, poznali isto
                     svetopisemsko zgodbo o Kajnu in Abelu, znali na pamet iste stihe iz
                     Prešernovega Krsta pri Savici – »Slovenec že mori Slovenca brata, kako strašna
                     slepota je človeka«. Ljudje, ki so to počeli, so imeli doma žene in otroke in
                     so jih imeli radi, so za božič postavili božično drevo in mogoče celo jaslice
                     pod njim. Po kulturi bi storilce in žrtve v večini primerov komaj razlikovali,
                     še manj po barvi kože ali po potezah obrazov. Bojna črta med dobrim in zlom je
                     takrat potekala po sredi našega ljudstva, velikokrat celo po sredi sosesk in
                     družin.</p>
                  <p>Koliko je bilo med njimi ljudi, ki bi se bili zlahka znašli tudi na drugi
                     strani! Kako malo je včasih treba, da se človek znajde tam, kjer ne bi nikoli
                     mislil, da se bo. Človek navadno krene na napačno pot zločina s komaj opaznimi
                     koraki. Ko danes ponovno zgroženi stojimo na tem nesrečnem kraju, se še bolj
                     zavedamo lastne in splošne človeške slabosti in moralne krhkosti. Kako malo je
                     včasih potrebno, da nas zmedejo čustva, da nas omreži strast, da nas zasvoji
                     sovraštvo, da nas prepriča lažniva propaganda. Kako močno je zlo in kako šibek
                     je človek v odporu proti njemu! Kako hitro lahko odpade od Boga Ljubezni in
                     Življenja! Že jutri bi se lahko vse to, nad čimer smo danes zgroženi, spet
                     ponovilo v komaj kaj drugačni preobleki.</p>
                  <p>Zato naše vsakoletno bogoslužje na tem kraju pomeni, da se ne vdajamo
                     brezbrižnosti do teh dejanj in si ne prikrivamo več zgodovine, tudi tiste ne,
                     na katero ne moremo biti ponosni. Kajti na pozabo so vedno računali vsi veliki
                     zločinci. Znano je, da je Hitler moralne dvome o svojem uničevalnem pohodu
                     proti Judom in slovanskim narodom odstranil z besedami: »Kdo se pa še danes
                     spominja Armencev?« Mislil je na armensko tragedijo v letih 1915–1916, ko so
                     Turki pobili milijon in pol Armencev. Menil je, da je ta genocid že prerasel
                     mah pozabe. Iz navidezne pozabe in brezbrižnosti svetovne javnosti so poznejše
                     diktature – tudi komunistična – izvajale strašen sklep, da je mogoče ljudi
                     množično pobijati, ker se da vse skriti in zamolčati. Vse prizadevanje po drugi
                     svetovni vojni je šlo pri nas v tej smeri. Toda ravno danes je po 90 letih
                     genocid nad Armenci spet v ospredju evropske pozornosti, po 60 letih genocida,
                     ki je potekal v Sloveniji, pa so prav tako obsojeni na neuspeh vsi poskusi, da
                     bi našo pozornost od njega odvrnili, in tiste, ki so zanj odgovorni, zaščitili
                     pred javno in pravnomočno obsodbo. Človeški zakonodajalec sicer lahko določi,
                     da bo kakšen zakonski prestopek po določenem času zastaral, Bog in človeška
                     moralna vest pa ne dopuščata, da bi kdaj zločin nehal biti zločin.</p>
                  <p>Ko smo soočeni z velikimi zločini in grozotami, ki so jih zagrešili ljudje, smo
                     navadno ogorčeni. Ta ogorčenost je razumljiva in upravičena, ne sme pa se
                     sprevreči v sovraštvo in maščevalnost. Tudi zahteva po jasni obsodbi zločincev
                     ne izhaja iz sovraštva ali maščevalnosti, temveč samo iz potrebe po tem, da se
                     moralni in pravni pravični red, ki je bil z zločinom poteptan, zopet vzpostavi
                     in da zopet dobijo vso svojo veljavo sveta moralna načela pravičnosti,
                     človekovega dostojanstva in človekoljubja.</p>
                  <p>Zgroženi smo in ogorčeni nad zločinom, sočutni z žrtvami, pa tudi zgroženi in
                     žalostni ob spoznanju, kaj lahko ljudje postanemo in kakšnih grozodejstev smo
                     zmožni. Kot pravi Khalil Gibran v svojem Preroku: »Kot se svetnik in pravičnik
                     ne moreta dvigniti nad to, kar je najbolj vzvišenega v vsakem izmed vas, tako
                     zlobnež in slabič ne moreta pasti niže od tega, kar je najnižjega v vas ... In ko
                     pade eden izmed vas, pade za te, ki stopajo za njim, in jih opozarja na kamen
                     spotike.« Ko pomislimo na to, kako malo je včasih treba, da človek zaide zelo
                     daleč in se pogrezne v hud zločin, nas to pretrese in zamaje v naših navideznih
                     gotovostih. Zato je apostol Pavel lepo opozoril: »Kdor misli, da stoji, naj
                     gleda, da ne pade.« Jezus pa nas uči, naj bo sestavni del vsake naše molitve
                     tudi prošnja: »Ne vpelji nas v skušnjavo, temveč reši nas hudega.« Potrebna nam
                     je Božja pomoč, nase se ne moremo zanesti.</p>
                  <p>Tudi to je smisel naših spominskih slovesnosti. Mrtvih, ki so od tukaj odhajali
                     v krivično in prerano smrt, ne moremo več priklicati nazaj v življenje.
                     Prepuščamo jih Božji Ljubezni in njegovemu neizmernemu sočutju. Zato smo danes
                     zbrani pri tej sveti maši, ki jo darujemo za vse rajne, rajne, katerih pot v
                     smrt se je začela tukaj, za vse rajne v drugi svetovni vojni in po njej. Bog,
                     ki ničesar ne pozabi in pri katerem ni nič izgubljeno, nobena solza in nobeno
                     trpljenje, jih je v svoji zvestobi bogato odškodoval. Pač pa lahko in tudi
                     moramo okrepiti v sebi zavzetost in pripadnost človekoljubnosti, pravičnosti in
                     ljubezni in našo prošnjo Bogu, naj nas varuje. Znan je rek starih modrijanov –
                     ki so ga povzeli tudi krščanski misleci – da ni najbolj nesrečen tisti, ki
                     krivico trpi, temveč tisti, ki krivico dela. Tudi zločinec je predvsem
                     nesrečnik. To je sočutno spoznanje, kakor ga ima Bog do nas grešnikov. To
                     sočutje seveda ni potuha in nima nič opraviti s kakim omalovaževanjem človeške
                     krivde. Če bi Bog našo človeško krivdo omalovaževal, nas ne bi prišel od nje
                     odrešit za tako ceno: za ceno smrti svojega Sina na križu. Toda Bog ima z nami
                     grešniki sočutje. Zato se nas usmili in nam odpušča. Njegov Sin je postal
                     človek in se uvrstil med grešnike, ki so se spokorjeni in s priznavanjem svoje
                     krivde dajali krstiti Janezu Krstniku v Jordanu. Šel je končno v našo spravo na
                     križ namesto nas vseh. To je Božje sočutje z nami in to sočutje obhajamo pri
                     vsaki sveti maši, tudi danes tukaj. Našim mrtvim naj prinese mir in srečo pri
                     Bogu, nam vsem pa odpuščanje, spravo in odrešenje. Amen.</p>
               </div>
               <div type="div3">
                  <p>V kulturnem delu po nastopu pevskega zbora zapoje Marko Fink pesem »Mati svetle
                     bolečine«. Od prvega dne bi obiskovalci teharskega taborišča želeli Sočutno,
                     Marijo z mrtvim Jezusom v naročju, pa je zaenkrat nismo dočakali. Vsi
                     prisluhnemo, pesem je posvečena mrtvim sestram in bratom. Na vrsti je naša
                     Mojca. Brala bo imena. Vadila sva in skrbno si je zapisala poudarke, denimo, da
                     je pri Velike, Veliki, Veliko naglašen prvi zlog, i pa se skoraj ne izgovori,
                     pri Štepanji vasi naglas na e, da se Begunje izgovorijo Begnje z naglasom na e,
                     Pustnice imajo naglas na u, Ponikve na i, Petkovec na o, Volčje se izgovarjajo
                     Voučje, Andolšek na o, Jurečič na u, Bone na e, Homovec na prvi o, Komidar na
                     i, Koščak na a, Ladiha na i, Lovše na e, Ponikvar na o, Tivadar na i, Franc
                     Čandek je treba izgovoriti tako, da se c in č slišita vsak zase in tako dalje:
                  </p>
               </div>
               <div type="div3">
                  <p>1. Marija Andolšek, Velike Lašče</p>
                  <p>2. Ivan Anžlovar, Ivančna Gorica</p>
                  <p>3. Rezka Anžlovar, Ljubljana</p>
                  <p>4. Alojz Boh, Novo mesto</p>
                  <p>5. Marjan Bone, Domžale</p>
                  <p>6. Fani Božič, Škofja Loka</p>
                  <p>7. Stane Božič, Škofja Loka</p>
                  <p>8. Franc Čandek, Postojna</p>
                  <p>9. Jožefa Dežman, Ljubljana-Štepanja vas</p>
                  <p>10. Franc Doblekar, Št. Jurij pri Grosupljem</p>
                  <p>11. Stanko Gorenc, Raka pri Krškem</p>
                  <p>12. Jože Gorjup, Ljubljana</p>
                  <p>13. Janez Habe, Laško</p>
                  <p>14. Franc Hiti, Unec</p>
                  <p>15. Franc Hočevar, Log pri Brezovici</p>
                  <p>16. Mirko Homovec, Ljubljana</p>
                  <p>17. Stane Hren, Ponikve, Dobrepolje</p>
                  <p>18. Ivan Ileršič, Rakek</p>
                  <p>19. Franc Jurca, Petkovec, Rovte</p>
                  <p>20. Stanko Jurečič, Veliko Mraševo, Sv. Križ-Podbočje</p>
                  <p>21. Anton Kavčič, Begunje pri Cerknici</p>
                  <p>22. Marija Kavčič, Grosuplje</p>
                  <p>23. Francka Klinc - Sever, Videm-Dobrepolje</p>
                  <p>24. Franc Kocjančič, Ljubljana-Polje</p>
                  <p>25. Anton Kočevar, Lož</p>
                  <p>26. Bogomir Komidar, Nadlesk, Stari trg pri Ložu</p>
                  <p>27. Alojz Korošec, Jeršanovo, Sv. Trojica na Blokah</p>
                  <p>28. Ivan Korošec, Ljubljana</p>
                  <p>29. Nada Korošec, Begunje pri Cerknici</p>
                  <p>30. Peter Kostelec, Gabrje, Ivančna Gorica</p>
                  <p>31. Anton Koščak, Begunje pri Cerknici</p>
                  <p>32. Ivan Kovačič, Št. Vid pri Stični</p>
                  <p>33. Lado Kovačič, Velike Lašče</p>
                  <p>34. Franc Koželj, Reva na Dobrniški planoti</p>
                  <p>35. Bernard Kraševec, Postojna</p>
                  <p>36. Janez Kraševec, Jeršanovo, Sv. Trojica na Blokah</p>
                  <p>37. Marija Ladiha, Ljubljana</p>
                  <p>38. Andrej Loštrek, Rovte</p>
                  <p>39. Janez Lovše, Ljubljana</p>
                  <p>40. Jože Lukančič, Rovtarske Žibrše</p>
                  <p>41. Jože Marolt, Ljubljana</p>
                  <p>42. Jože Marolt, Veliki Vrh, Nova vas na Blokah</p>
                  <p>43. Anton Meden, Kržišče, Cerknica</p>
                  <p>44. Jože Meden, Begunje pri Cerknici</p>
                  <p>45. France Merzel, Novo mesto</p>
                  <p>46. Ignac Miklavčič, Prevalje na Koroškem</p>
                  <p>47. Jakob Mivšek, Hlevni vrh, Vrh pri Sv. Treh kraljih</p>
                  <p>48. Marjan Močnik, Mengeš</p>
                  <p>49. Viktor Mulec, Stari trg pri Ložu</p>
                  <p>50. Marija Nadlišek, Vrhnika</p>
                  <p>51. Stane Novak, Grosuplje </p>
                  <p>52. Vida Oberstar, Prigorica pri Ribnici</p>
                  <p>53. Jože Palčar, Velika Račna pri Kopanju</p>
                  <p>54. Ciril Papež, Podtiskavec, Struge</p>
                  <p>55. Anton Pečjak, Cvibelj pri Žužemberku </p>
                  <p>56. Ciril Petan, Muljava</p>
                  <p>57. Jože Podržaj, Čušperk pri Kopanju</p>
                  <p>58. Angela Ponikvar, Nova vas na Blokah</p>
                  <p>59. Anton Potokar, Luče pri Grosupljem</p>
                  <p>60. Pavla Pucelj, Goriča vas pri Ribnici</p>
                  <p>61. Valči Pušlar, Ljubljana</p>
                  <p>62. Franc Ravšelj, Viševek, Stari trg pri Ložu</p>
                  <p>63. Terezija Rožanc, Begunje pri Cerknici</p>
                  <p>64. Vinko Rupnik, Rovte</p>
                  <p>65. Franc Rus, Dob, Ivančna Gorica</p>
                  <p>66. Cvetka Rusec, Velike Lašče</p>
                  <p>67. Ludvik Sernel, Sv. Vid na Vidovski planoti</p>
                  <p>68. Tone Skušek, Bistrica, Šentrupert</p>
                  <p>69. Franc Skvarča, Ljubljana</p>
                  <p>70. Pavle Slabe, Žažar pri Horjulu</p>
                  <p>71. Franc Slana, Ljubljana</p>
                  <p>72. Stane Smolič, Ljubljana</p>
                  <p>73. Alojz Stanonik, Pustnice pri Vodicah</p>
                  <p>74. Justin Stanovnik, Ljubljana</p>
                  <p>75. Kristina Sterle, Stari trg pri Ložu</p>
                  <p>76. Alojz Strle, Gradež pri Turjaku</p>
                  <p>77. Anton Štrus, Dob, Šentvid pri Stični</p>
                  <p>78. Franc Šuštar, Zagorica, Videm-Dobrepolje</p>
                  <p>79. Stanko Šušteršič, Ljubljana</p>
                  <p>80. Leopold Švalj, Šentjernej</p>
                  <p>81. Alojz Švigelj, Begunje pri Cerknici</p>
                  <p>82. Alojz Tekavec, Tavžlje na Vidovski planoti</p>
                  <p>83. Francka Tivadar, Ljubljana</p>
                  <p>84. Jože Treven, Rovte</p>
                  <p>85. Ludvik Treven, Radovljica</p>
                  <p>86. Ludvik Treven, Rovte</p>
                  <p>87. Marijan Tršar, Ljubljana</p>
                  <p>88. Ana Turšič, Kožljek, Begunje pri Cerknici</p>
                  <p>89. Anton Urbas, Volčje, Nova vas na Blokah</p>
                  <p>90. Tine Velikonja, Ljubljana</p>
                  <p>91. Marija Verbič, Pako pri Borovnici</p>
                  <p>92. Miro Vratarič, Topol, Nova vas na Blokah</p>
                  <p>93. Francka Vreg, Ljubljana</p>
                  <p>94. Franc Zakrajšek, Hudi Vrh, Nova vas na Blokah</p>
                  <p>95. Anton Zalar, Župeno, Begunje pri Cerknici </p>
                  <p>96. Ciril Zavodnik, Trebnja Gorica, Krka</p>
                  <p>97. Andrej Zrnec, Orle, Škofljica</p>
                  <p>98. Fanči Žarnič, Ljubljana</p>
                  <p>99. Viktor Žnidaršič, Ljubljana-Črnuče</p>
                  <p>100. Leopold Žust, Vrh pri Sv. Treh kraljih</p>
                  <p>Šlo je kot namazano. Kljub vsemu pa smo nerodni. Vsaj tiste bi še lahko dali na
                     seznam, ki so prisotni, tako pa smo izpustili celo Zdešarja, čeprav je
                     somaševal. Kaj moremo, mislimo, da ne kažemo let, a takole se pokaže, da smo
                     trdi v glavo. Vsi pričakujemo, kaj bo povedal Justin Stanovnik.</p>
                  <figure>
                     <graphic url="slike_z_59/z_59_41.png"/>
                     <head>Prejemniki Teharskega znaka <name type="author">Tine
                        Velikonja</name></head>
                  </figure>
               </div>
               <div type="div3">
                  <p>Avtor justin</p>
                  <p>Dragi prijatelji!</p>
                  <p>Čutim, da moram tako reči vsem, ki ste na to nedeljo prišli na ta kraj. Nihče
                     vas ni k temu silil, nobenega dobička ne boste imeli od tega. Neka misel nas je
                     vse pripeljala in zaradi te misli, ki je v vsakem od nas, si pravimo med sabo
                     in jaz sedaj pravim vam: dragi prijatelji. Posebej pozdravljam seveda tiste, ki
                     so dobili priznanje in listino, v kateri piše, zakaj jim to priznanje pripada.
                     Poglavitno je to, kar velja za vse. Vsi smo prišli na ta kraj zato, ker vemo,
                     kaj pomeni.</p>
                  <p>Letos je minilo šestdeset let od takrat, ko so Teharje dobile pomen, ki ga bodo
                     imele v slovenski zgodovini. Šestdeset let je dolga doba in marsikaj se je
                     zgubilo, a poglavitne reči so ostale.</p>
                  <p>Zgornji del tega taborišča, prve tri barake od tu, kjer smo sedaj, se je
                     napolnil v dveh dneh, zadnji dan maja in prvi dan junija 1945. Napolnili so ga
                     domobranci, vojaki slovenske narodne vojske, in civilisti, ki so se v Vetrinju
                     odločili, da gredo z njimi. Vseh je bilo 4.500 ali nekaj več, zato je bil
                     prostor natlačen. Prvega dne, ko je prišel del II. polka z Rupnikovim
                     bataljonom, še ne, drugega dne, ko so prišli še nekateri bataljoni III, IV. in
                     zvečer I. polka, pa so bile barake in dvorišča med njimi tako polna, da se ni
                     dalo več premikati. V petek, 1. junija, so jih tudi že začeli voziti na
                     morišče. Janez Zdešar, ki mu je treba verjeti, ker je svoje spomine, edini,
                     pisal že leto za temi dogodki, pravi, da se je to potem dogajalo vsako noč
                     dvakrat, enkrat ob 11h in potem še enkrat ob 2h. Domobrance iz moje doline so
                     odpeljali v nedeljo, 3. junija, ob 11h zvečer. Vsakič je prišlo šest do osem
                     tovornjakov, vse do 9. junija, ko so jih potrebovali drugod. Vmes so dvakrat
                     odpeljali tudi dekleta in žene, enkrat so jih na slepo ločili petdeset od neke
                     večje skupine, drugič pa so jih, spet petdeset, odbirali na različne načine,
                     tudi tako, da so jih klicali po imenu. Tistih šeststo domobrancev, ki so ostali
                     po prekinitvi 9. junija in ves čas ležali na gramozu med barakama dve in tri,
                     pa so zvozili na morišče po velikem begu v noči med 20. in 21. junijem. Potem
                     so odpeljavali še dvakrat: konec julija so odpeljali 150 domobrancev, ki še
                     niso dopolnili osemnajst let, a so nosili uniforme eno leto ali več, potem pa,
                     že po amnestiji, še 50 mladoletnih domobrancev, v glavnem tistih, ki so
                     nekoliko več hodili v šolo. V taborišču samem, odnosno v njegovi okolici, pa so
                     umorili še tri petnajstletne domobrance. Ker je to bila izjema, jih poznam po
                     imenu: France Jaklič, Aljoša Basaj, Lojz Lesar. Kakor ste videli, smo morali
                     pogosto rabiti okrogle številke, ker so partizani uničili arhive. Hoteli so, da
                     bi bil zločin, ki so ga naredili, popoln.</p>
                  <p>V tistih treh mesecih leta 1945, maja, junija in julija, so bili v Teharjih
                     dvoji ljudje: eni so ubijali, drugi so bili ubijani. Med njimi je tekla črta,
                     ki je nobeden ni mogel in ne hotel prestopiti. Oboji, tisti na eni kot tisti na
                     drugi strani, so imeli za sabo neko pot, ki se je tukaj končala in jih za
                     zmerom naredila takšne, kakršni bodo v zgodovini tega naroda, dokler bo
                     obstajal.</p>
                  <figure>
                     <graphic url="slike_z_59/z_59_42.png"/>
                     <head>Teharska listina <name type="author">Henrik Krnec – Justin
                           Stanovnik</name></head>
                  </figure>
                  <figure>
                     <graphic url="slike_z_59/z_59_43.png"/>
                     <head>Teharski znak <name type="author">Henrik Krnec – Erik
                        Brinar</name></head>
                  </figure>
                  <p>Najprej nekaj o tistih, ki so tukaj rutinsko, slepo in predano morili. Kakšno
                     pot so prehodili in kakšno Slovenijo so postavili? Pot, ki so jo prehodili, je
                     bila takšna, da po takšni nobeni slovenski ljudje še nikoli niso hodili; in
                     Slovenija, ki so jo postavili, je bila takšna, da v takšni Slovenci še nikoli
                     niso živeli. Do tega časa najprej nismo vedeli, kaj je politični umor. Sedaj pa
                     nas je takorekoč preplavil. Ni čudno, da so se koordinate sveta porušile. S
                     političnim umorom je prihajal teror. Bilo je tako, da je vsaka noč prinesla nov
                     strah. To je bil fizični strah, s katerim je operirala revolucija. Ko pa so
                     komunistični gverilci ustanovili partijsko državo, je fizični strah začel
                     preraščati v političnega. Tako je prišlo do tega, da smo se Slovenci prvič v
                     zgodovini bali. Nikoli prej ni bilo tako z nami. Vse do leta 1990 smo se tako
                     bali, da smo se bali še potem, ko se nam ne bi bilo več treba.</p>
                  <p>Druga reč, ki so nam jo prinesli ti ljudje, je bila ta, da nismo bili več
                     lastniki. Kaj to pomeni, se nam počasi odkriva, ko nas kdaj zaloti slutnja, da
                     ne znamo prav postaviti države. Tedaj pomislimo, da je morda to zato, ker smo
                     se, razlaščenci, odvadili biti politični ljudje. Ti ljudje so uvedli tudi to
                     novost, da je deset tisoč ljudi moralo hoditi na policijo ovajat. Še nikoli
                     nismo videli kaj takega. Kar so s tem uničili, je bilo prijateljstvo in
                     zaupanje, ki delata življenje varno in zanesljivo. Takšen svet so postavili
                     tisti, ki so delovali tukaj pred šestdesetimi leti. Tu so polagali zadnje
                     izpite. Tu so se zavezovali na način, ki ni dajal nobenih možnosti, da bi se
                     spet razvezali in rešili. Ali poznate koga, ki je spregovoril? Ali ni to čudno?
                     Kako zelo so se morali zavezati!</p>
                  <p>Ali naj se letos, ko je okroglih šestdeset let po tem, dotaknemo še tega, kako
                     jim je to uspelo? To jim je uspelo zato, ker so se zapisali ideologiji, ki je
                     delovala po načelu totalne manipulacije. Večina od nas, ki danes tukaj stojimo,
                     smo doživeli, kaj je to manipulacija. Manipulirati pomeni investirati ljudi v
                     svoje namene na način trika. Preletimo na hitrico ta del kariere boljševiške
                     partije.</p>
                  <p>Do sedaj smo doživeli štiri njene manipulativne postopke: dva med vojno in dva
                     po letu 1990. Ko je boljševiška komunistična partija sklenila, da bo vojno
                     izkoristila za revolucijo, je vedela, da jo mora ogrniti v plašč rezistence,
                     upora proti okupatorju, boja za narodovo svobodo ali enobeja. In ljudje so
                     zagrabili. Tako moč so imele te besede, da se jim niso mogli upirati. To je
                     bila ena stvar. Druga reč pa je bilo tako imenovano načelo bojevanja.
                     Boljševiki so vedeli, da morajo rezistenco, ki so se je polastili, tako
                     pilotirati, da bodo sprejeti od Zaveznikov. Gverilsko vojno so, ne meneč se za
                     trpljenje ljudi in izgubo življenja, spremenili v frontno vojno. Tudi s tem
                     manevrom so, s pomočjo mednarodnih komunističnih zvez, uspeli. To je bilo med
                     vojno.</p>
                  <p>Leta 1990, ko je spet šlo za obstoj, pa so komunisti ponovili to, kar so
                     naredili med vojno: izumili so scenarij za dve novi veliki manipulaciji. Prva
                     je bila prevzem vodstva prehoda iz totalitarizma v demokracijo. Komunisti so že
                     kmalu po začetku osemdesetih let spoznali, da njihov sistem ne more več nositi
                     življenja, in da bo slej ali prej konec totalitarne igre. In ker so videli, da
                     je prehod nujen, so naredili genialno potezo. Odločili so se, da ga bodo vzeli
                     v roke in ga izpeljali sami. Sedaj ne morem govoriti o tem, kako so to
                     naredili, opozoril bi le na to, da je v tem razlog, da imamo demokracijo,
                     kakršno imamo.</p>
                  <p>Drugi manipulativni poseg komunistov v slovenske zadeve pa spada v naš živi
                     sedanji čas. Okoli leta 2000 ali pa že kako leto prej, jih je prešinilo drugo
                     temeljno spoznanje. Uvideli so, da genocidnega krvavega nasilja nad svojim
                     narodom ne bo mogoče prikrivati večno. Spoznali so predvsem to, da bo veliki
                     povojni umor prej ali slej, ali pa že prav kmalu, postal velika slovenska tema.
                     Odločili so se, da bodo partijsko revolucionarno nasilje, predvsem pa, kot smo
                     rekli, genocidni umor slovenske narodne vojske, raziskali sami. To pa se pravi:
                     predstavili, interpretirali, raztolmačili, tako da ga bomo razumeli in vedeli,
                     zakaj je do njega moralo priti. Zato iz tega, kar je začel policist Pavle
                     Jamnik ni bilo nič in nikoli ne bo nič; zato iz tega, kar je začel dr. Mitja
                     Ferenc, ni bilo nič in nikoli ne bo nič; zato iz Slovenske Bistrice ni bilo
                     nič. Povsod bo tako, da se bo zdelo, kakor da nekaj je, v resnici pa ne bo nič.
                     Spomnite se samo tega, kako je organizacija partizanskih veteranov po Slovenski
                     Bistrici izrazila popolno zaupanje v policijske in pravosodne organe in kako
                     zlovešče je zato zvenelo zaupanje, ki ga je ista organizacija izrazila v
                     policijo in sodstvo po Mitju Ribičiču. Zato tudi iz tega ne bo nič. Če kdo tej
                     analizi ne verjame, naj se seznani z govorom, ki ga je imela dr. Hribarjeva ob
                     ljubljanski otvoritvi celjske razstave prikritih partizanskih zločinov. Storila
                     je to tako, da je obsodila domobrance in Cerkev – dve veliki žrtvi nasilja – in
                     pozvala k razumevanju tistega, ki je to nasilje izvrševal. Situacija je pokala
                     od absurda. Bilo je tako, kakor da bi iz advokatske pisarne, ki zagovarja
                     zločinca, poslali nekoga, da bi imel govor na grobu njegove žrtve. Iz vsega je
                     sledilo, da taka in podobna izkopavanja odslej ne bodo smela prestopiti okvira
                     običajne arheologije. Vse to je bilo zunaj razuma, a vendar ni bilo nikogar, ki
                     bi hotel to opaziti. V Ljubljani, v središču Slovenije, skoraj ne mine teden,
                     da ne bi nagrajevali ljudi tenke vesti, finega duha, ostre in prodorne misli; v
                     Sloveniji nekaj sto ljudi prejema odebeljene pokojnine, ki naj bi bile
                     oddolžitev za dela, s katerimi so v življenju izostrovali občutljivost
                     nacionalne kulture. Kako to, da se ta kultura ne odzove, ko se v njej dogajajo
                     stvari, ki jo arogantno izzivajo? To je zato, ker je ta kultura takega duha, da
                     se odzove samo v dveh primerih: kadar gre za sindikalni interes njenih nosilcev
                     ali kadar so ogroženi interesi finančne oligarhije, v katero je permutirala
                     nekdanja avantgarda proletariata. Če boste to nekoliko premislili, boste rekli:
                     Res, to ni politika, to je teater absurda.</p>
                  <figure>
                     <graphic url="slike_z_59/z_59_44.png"/>
                     <head>
                        <name type="author"/></head>
                  </figure>
                  <p>In sedaj, kako to, da je vse to mogoče? Spomnil vas bom na dva dogodka. Ko je
                     duhovnik Ignacij Nadrah na Žalah 31. maja 1942 pokopaval Lamberta Ehrlicha, je
                     rekel, da polovica Ljubljane, morda dve tretjini, govorita, da je njegova smrt
                     – navajam dobesedno: »zaslužena kazen«. In druga stvar. Ko sta si aprila 1990
                     stala nasproti predsedniška kandidata Milan Kučan in Jože Pučnik, je partija
                     vrgla parolo, da Pučnik ne more biti predsednik, ker je bil zaprt. Tedaj so
                     ljudje ponavljali: »Če je bil zaprt, se ve, da ne more biti predsednik.« In ni
                     bil. Kučan, ki ni bil zaprt, je dobil 59 %, Pučnik, ki pa je bil zaprt, jih je
                     dobil 41 %. Tako, vidite, grejo stvari v Sloveniji. To je razlog, ki daje, kot
                     pravi Hamlet, »polomiji tako dolgo življenje«. Razlog, ki se na koncu izteče v
                     neusmiljeno vprašanje: Ali smo sploh političen narod? </p>
                  <p>Ljudje, ki so jih pred šestdesetimi leti od tod s tovornjaki vozili na morišča,
                     pa so imeli to posebnost, da so bili politični ljudje – bili so politična
                     substanca naroda. Partija je zato iz narodovega telesa morala izrezati tkivo,
                     ki je nosilo avtentično politično misel, in narediti prostor za svojo
                     ideologijo – se pravi: za samo sebe.</p>
                  <p>Da pa so mogli ubijati dan za dnem, da so mogli voziti na morišče dan za dnem,
                     da so mogli z leščerbami razsvetljevati nočne orgije noč za nočjo – za tem je
                     moralo biti nekaj drugega. Tega ne bi mogli početi, če jih za to ne bi
                     izučevali, v teoriji in praksi, štiri leta. Nekatere pa so že prej poslali na
                     prakso v inozemstvo – v Španijo. Ti, nad katerimi so sedaj udejanjali svojo
                     mrko umetelnost, pa so dokazali svojo politično polnoletnost s tem, da so
                     predvideli, kaj čaka Slovenijo, če bo zmagala ideologija, ki je povzročila
                     smrt, kot je izračunal Stephane Courtois, sto milijonov človeških življenj.</p>
                  <p>Neminljiva slava ljudi, ki so jih, zvezane in nemočne, tu morili, je v tem, da
                     so v nekem poblaznelem času ohranili normalnost, ki je človekova večna mera, ki
                     pravi, da človek nekaj je in ima to v sebi, da tega, kar je, ne sme zatajiti.
                     To je normalnost. Zato hodimo sem, od koder so jih vozili v zunanjo temo, da bi
                     občudovali njihovo normalnost in se je naučili sami. Pa tudi zato, ker so svojo
                     duhovno in politično prisebnost morali tako drago plačati. Tudi v tem so pred
                     nami kot zgled: da mora biti človek pripravljen, da svojo človeško vrednost
                     plača, pa naj bo cena na trgu še tako visoka.</p>
                  <p>Ob takih priložnostih kot je tale sedaj, govorniki radi vzklikajo: »Da se
                     nikoli ne bi ponovilo!« To ni dovolj. Gre pa za nekaj drugega. Prav sedajle –
                     prav sedajle, ko to govorimo – se lahko nekje koti misel, ki ni nič podobna
                     tej, ki je pripeljala do tega tu, a bo požrla še neprimerno več ljudi tudi
                     tako, da jim bo vzela dušo. Kaj pravite, koliko člankov je v tednu, ki je
                     pravkar minil, bilo nehote – pa tudi hote – napisanih tako, da bi človeku vzeli
                     dušo? Ali ste se že kdaj vprašali, koliko pa mora biti takih člankov, da se bo
                     to končno zgodilo? Pa tudi: kako bomo živeli, ko bomo ugotovili, da duše nimamo
                     več. V Evropi, v globaliziranem svetu, da se omejim samo na to, moramo biti
                     prisebni in ne neumni. Danes smo nekdanji prebivalci tega kraja dobili
                     spominska priznanja. Izročila nam jih je Nova Slovenska zaveza, da bi nam dala
                     priznanje za to, da smo šestdeset let bili zvesti spominu na to, kar smo tukaj
                     videli.</p>
                  <p>A se mora vseeno vsak vprašati, kako je stal. Življenje, ki nam je bilo tukaj
                     ponovno dano, nam ni bilo dano, da bi ga imeli samo zase. In na kar tu naravno
                     mislimo, je ravno življenje. Če pomislimo na razuzdane orgije, v katerih so tu
                     življenje uničevali, se zasveti pred nami v svoji skrivnostni lepoti in sijaju.
                     V Homerjevi Iliadi, ki stoji na začetku evropske literature, tri tisoč let
                     stare, se desetkrat in desetkrat ponavlja: »In vzel mu je ljubo življenje.« Ko
                     tu rečemo življenje, tega ne moremo storiti brez ganjenosti in usmiljenja. To
                     lahko naredimo samo v strahospoštovanju. V povprečju so bili stari 22 ali 23
                     let, fantje in dekleta. In bilo jih je nekaj tisoč in še nekaj sto. </p>
                  <p>Zato se nam zdi ne samo naravno, ampak tudi kot nekakšna spopolnitev, da ste se
                     dekleta in fantje odločili, da boste stali za nami, ko bomo sprejemali ta
                     priznanja. Pred nekaj tedni sem govoril z dekletom, ki je končalo pogovor
                     samozavestno: »Mi smo nova generacija.« Povzemamo to besedo in jo spreminjamo v
                     naročilo: »Bodite nova generacija!« Pred vami se že izpisuje veliki ukaz
                     prihodnosti: Postavite Slovenijo! In če hočete postaviti Slovenijo, novo
                     Slovenijo, morate biti nova generacija. Zavestno morate to biti.</p>
                  <p>Sedaj pa predvsem zahvaljeni, da ste prišli in da ste bili tukaj. Zahvaljeni
                     tudi vsi drugi in Bog vas živi!</p>
               </div>
               <div type="div3">
                  <p>Andreja Zakonjšek zapoje »Pojdem v Rute«, nato pa skupaj z Markom »Nocoj pa, oh
                     nocoj!«. Slovenske vojaške pesmi so vse po vrsti žalostne. Z vojaško službo
                     Slovenci nismo imeli lepih izkušenj. Edino »Delaj delaj, dekle pušeljc!«, vse
                     druge pa pojejo o krogli in ranah, smrti, mrtvaškem odru, črnem gvantu, o
                     pokopu, o dolgih sedmih letih. Na Rogu in Teharjah zvenijo prav posebej. Čeprav
                     so pesmi žalostne, mi v srcu igra, tako čista in tako bogata glasova; kakšen
                     čudež je tak glas, samo ubogi glasilki, nekaj tkivnih vlaken v grlu, pa takšna
                     moč. Hvala Andreja, hvala Marko!</p>
                  <p>Na koncu nam Šentjernejčani pod vodstvom Poldeta Švala zapojejo Mojo domovino.
                     Celjski zbor se je odločil, da bo pel samo cerkvene pesmi, ne pa državnih in ne
                     vojaških himen. Zato za slovo nastopijo Šentjernejčani in zapojejo »Mojo
                     domovino«. Ne gremo še domov. Sonce je začelo greti, polni smo notranjega
                     ognja, nekdanji taboriščniki si podajamo roke in se trepljamo po ramenih.
                     Skupinska fotografija.</p>
                  <p>Vsi so že odšli, duhovniki s škofom, nekdanji taboriščniki in člani izvršilnega
                     odbora NSZ pa še ostajamo pri spomeniku in se nam nikamor ne mudi. Arhitekt
                     Marko Mušič stoji ob strani in pri priči se spravim nanj. Blaža Cedilnik mi
                     asistira. Spomenik je lep, ni mu kaj reči, vendar ljudje pogrešajo križ. Tisti
                     križec nad kostnico ni nič, mora biti križ s Kristusom, velik, da ga bo daleč
                     videti. Morda nekaj podobnega, kot je njegov križ na Novih Žalah, posvečen
                     padlim za Slovenijo. Ni treba, da je čisto zraven oltarja, spet pa ne more bi
                     zgubljen nekje pri zemeljski pregradi. Arhitekt se strinja in obljubi, da nas
                     bo ubogal. Minister Drobnič je že odšel, drugače bi ga takoj popadli. Obljubil
                     je spominski park, podrtje ograje in združitev sedanjega prostora z igriščem za
                     golf. Na križ ne bomo smeli pozabiti in ne na Sočutno. Potem bomo potešeni in
                     srečni. </p>
                  <p>Kosilo za nastopajoče in sodelavce naj bi bilo pri Štormanu v Šempetru, a tam
                     vse polno. Pokaže se gospodar in potožimo mu o naši stiski. Tleskne s prsti in
                     v četrt ure se prikaže Mizica pogrni se in petnajst stolov. Naročimo eno od
                     pripravljenih kosil in pijačo. Zame seveda terapevtsko dozo belega. Marija
                     Zgonc se končno ogreje in sveti z očmi, tudi Mojčini prsti niso več tako
                     ledeni. France Ložar z ženo je imel dobro prodajo in je zadovoljen. Žena Iga
                     odide med čakanjem na hrano na obisk h gospodarjevi ženi Milici, s katero sta
                     bili sošolki. Vezana je na posteljo zaradi komplikacije po operaciji kile. Kako
                     krhko je naše življenje. Končno smo nasičeni in napojeni. Kar obsedeli bi in
                     govorili po sv. Pismu stare zaveze: »Tukaj nam je dobro biti, postavimo si tri
                     šotore!«. Marko bi nam odpel še nekaj opernih arij, zaključili pa bi vsi z »Oj
                     zdaj gremo!«. Res bo treba domov. Še račun, 36 jurjev; zaslužili so jih.
                     »Vzamete kartico?«. Šmentani župnik, tudi letos nam je pobral ves denar od
                     nabirke. Moja žena se bo spet jezila, na srečo ne samo name, ampak tudi nanj;
                     pa nič zato, ne bo ne prvič in ne zadnjič.</p>
               </div>
            </div>
         </div>
         <div type="div1">
            <head>Po branju</head>
            <div type="div2">
               <head>Ob pravem času na pravem mestu</head>
               <docAuthor>Tine Velikonja</docAuthor>
               <div type="div3" subtype="intro">
                  <p>Janko Moder, Dr. Valentin Meršol in slovenski veliki teden, Celjska Mohorjeva
                     družba, Celje, 2005</p>
               </div>
               <div type="div3">
                  <p>Knjiga o primariju dr. Valentinu Meršolu pripoveduje na 408 straneh o zdravniku
                     infektologu in mikrobiologu, ki je bil v času med dvema vojnama med najbolj
                     znanimi ljubljanskimi zdravniki, istega ranga kot kirurga Oton Bajc in Robert
                     Blumauer, urolog Slavko Rakovec, pediater Bogdan Derč, internist Ljudevit
                     Merčun, anatom Janez Plečnik, otorinolog Janko Pompe, porodničar Alojz Zalokar,
                     stomatolog Jože Rant in mestni fizik Franta Mis. V Ljubljani smo vsi vedeli
                     zanje, prav tako znani so bili kot večji trgovci, operni pevci ali dramski
                     igralci. Meršol je prišel k nam samo takrat, ko je sestra Mija zbolela za
                     davico. Vsem drugim boleznim, ki so se nas lotevale, kot so angina, škrlatinka,
                     gripa, prehlad, driska, gliste, je bila naša mama sama kos. Diagnoze ji niso
                     delale preglavic, tudi davico je pogruntala ona, antibiotikov in
                     kemoterapevtikov ni bilo, tudi zdravniki so se držali preprostih pravil, denimo
                     tistega, da je za bolezni nad popkom aspirin, pod popkom pa ricinus, no, naša
                     mama pa je poleg tega vedela, da so prava zdravila proti vsem telesnim tegobam
                     ribje olje, železno vino in česen, proti vročini pa lipov čaj, aspirin in
                     postelja.</p>
                  <p>Če bi se Meršol med 2. svetovno vojno postavil na pravo stran, kot temu rečemo
                     še sedaj, bi ostal doma, postal univerzitetni profesor, slovenska enciklopedija
                     pa bi mu kot pomembnemu infektologu in bakteriologu posvetila najmanj enkrat
                     več prostora, kot ga je sedaj. Njegovi vlogi na Koroškem je stanovski kolega
                     dr. Zvone Šušteršič namenil suhoparni stavek: »Pri angleški vojaški upravi se
                     je zavzemal za ustavitev repatriacije jsl. beguncev« (ES 7, 1993, 78). Še leta
                     1993 se je smelo grdobiji, ki so jo zakuhali Angleži in ki je povzročila smrt
                     10.000 Slovencev, reči repatriacija, in še za ta ubogi stavek se moramo
                     zahvaliti slovenski pomladi. Meršol zasluži, da bi o njem pisalo kaj več,
                     stolpič, ki mu je posvečen, je golo naštevanje njegovih služb in funkcij. Tisto
                     več pa bi bila seveda razlaga in pripoved, kakšna je bila tako imenovana
                     »repatriacija«, kako je bila »ustavljena« in kaj je to pomenilo za 6000
                     slovenskih civilnih beguncev. Meršol med Slovenci ne bo nikdar pozabljen, ravno
                     tako ne kot general Rudolf Maister ali škof Martin Slomšek. Podobno kot ta dva
                     se je v pravem času pojavil kot pravi človek na pravem mestu. Povzpel se je
                     prav na vrh izjemnih ljudi, ki so morali maja 1945 zapustiti domovino, pri tem
                     pa odnesli s seboj samo pridne roke in zdravo pamet ter se v skrajno neugodnih
                     razmerah na novo uveljavili. Kot Feniks so po uvedbi parlamentarne demokracije
                     v Sloveniji vstali iz pozabe, o njih pišejo debele knjige in jim postavljajo
                     spomenike. Njihova glorija bo samo rasla: ravnatelj slovenske gimnazije Marko
                     Bajuk, slavist dr. Tine Debeljak, kipar France Gorše, zdravnik dr. Janez Janež,
                     pesnik Vladimir Kos, politik dr. Miha Krek, pisatelj Mirko Kunčič, narodopisec
                     in arheolog dr. Rajko Ložar, pisatelj Karel Mauser, zdravnik dr. Valentin
                     Meršol, pesnik Franci Papež in škof dr. Gregorij Rožman. A potem, ko sem skrbno
                     in z velikim zanimanjem prebral Modrovo knjigo, so se me ob Meršolovih podvigih
                     polotili dvomi in me oblegajo vedno nova vprašanja. </p>
                  <p>Pisali smo že, da se je domobranska vojska na svojem umiku na Koroško razmeroma
                     dobro držala. Žal je vodstvo poskrbelo predvsem za vojake, skoraj nič pa za
                     civiliste. Ti so bili zvečine prepuščeni usodi na milost in nemilost. Ne
                     izvemo, zakaj se je Meršol z vso družino pridružil reki beguncev, saj se med
                     vojno ni preveč izpostavljal. Res je vladala med civilisti splošna zmeda,
                     odločitev ostati doma ali odpraviti se na pot je pogosto padla zadnji hip
                     zaradi govoric. Po Dolenjskem in Notranjskem naj bi jih širili terenci in
                     aktivisti OF, najbolj vztrajna je bila grožnja, da partizani ne bodo obračunali
                     samo z belogardisti, ampak z vsemi, ki so »se pregrešili zoper narod«, torej
                     tudi z njihovimi svojci. Vseeno pa Meršolovim ne bi bilo treba bežati in tudi
                     meni ne. </p>
               </div>
               <div type="div3">
                  <head>Na vlaku z ranjenci</head>
                  <p>Poglavje zase je zgodba o ranjencih. Meče temno luč na partizane, pa tudi na
                     slovenski protikomunistični odpor, saj nam ne pripoveduje samo o nesposobnosti
                     in brezglavosti, ampak tudi o naivnosti in malomarnosti, predvsem pa o
                     pomanjkanju poguma. Pri pogumu mislim predvsem na naš odnos do Nemcev. Ti so
                     zadnje dni vsepovsod izsiljevali prednost, se dogovarjali s partizani in z
                     njimi sklepali kravje kupčije. Žal je tudi res, da je bilo 3. maja 1945, ko so
                     na Taboru v Ljubljani ustoličili Slovenski narodni odbor, že vse zamujeno.
                     Kljub temu bi morali Nemcem vsaj tiste dni, ki so ostali do konca vojne,
                     pokazati, kdo je gospodar v hiši. Če ne bi šlo drugače, bi bilo treba uporabiti
                     orožje.</p>
                  <figure>
                     <graphic url="slike_z_59/z_59_45.png"/>
                     <head>Majski dnevi 1945 <name type="author"/></head>
                  </figure>
                  <p>Omejil se bom na sanitetne vlake proti Koroški in opisal, kakšne so bile
                     vojaške razmere v krajih, mimo katerih so vozili. Najprej bi vas spomnil
                     datumov. Z njimi je križ predvsem zaradi piscev, ki se lotevajo spominov
                     petdeset let po dogodkih. Veliko prepisujejo in vpletajo v svoje zgodbe spomine
                     drugih (Korošec, Bajt, Eiletz, Ott). Ravno zaradi zmede, ki so jo napravili s
                     svojim pisanjem, je moral dr. Lovro Šturm vložiti toliko truda, preden mu je
                     uspelo sestaviti vozni red vlakov, ki so prevažali ranjence (Brez milosti, Nova
                     revija, Ljubljana 2000, 25–41). Zdaj imamo napisan urnik tudi za druge dogodke.
                     Zato vsaj za obdobje od 28. aprila 1945 dalje vemo za vsak dan, kaj se je
                     zgodilo. </p>
                  <p>Pozornost so mi zbudili trije datumi, ki jih pogosto napačno citirajo: bitka za
                     Borovlje in Dravo ni bila 11. maja, kot kategorično trdijo partizani, saj bi se
                     jim s popravkom v kronikah njihovih brigad podrl ves koledar, pa tudi Marku
                     Kremžarju (218) in Marijanu Eiletzu (Moje domobranstvo in pregnanstvo, str.
                     157). Dan prej je bila, na vnebohod v četrtek 10. maja z začetkom ob petih
                     popoldne; čez Dravo so nas začeli spuščati čez dva dni, torej 12. maja;
                     eksplozija v Ljubljani, ki je opustošila glavni kolodvor in njegovo okolico, ni
                     bila 8. junija, ampak dan kasneje, na večer otvoritve 2. kongresa AFŽ. Istega
                     dne, samo nekaj ur prej, je skozi Ljubljano nemoteno peljal v Kočevje zadnji
                     vlak z domobranci, namenjen na morišča v Kočevskem Rogu. Janko Moder je star
                     maček, zato je skrajno previden pri datumih in strog pri izbiri gradiva. Delo
                     mu je olajšala Mlakarjeva knjiga Slovensko domobranstvo (Boris Mlakar,
                     Slovenska matica v Ljubljani, 2003). Ne skriva, da se je pri pisanju pogosto
                     opiral nanjo. </p>
                  <p>V petek 4. maja so partizani Kokrškega odreda po pogajanjih osvobodili
                     zapornike v Begunjah, naslednje dni zlezli čez Karavanke, v ponedeljek 7. maja
                     dopoldne zasedli Bistrico v Rožu in tam ustavili vlak, ki je peljal iz Jesenic
                     v Celovec, že istega dne zvečer so prišli v Borovlje in zasedli oba mostova čez
                     Dravo, s tem pa beguncem, ki so bežali pred partizani z ljubljanske strani,
                     zaprli pot do zaveznikov. Popolna nemška kapitulacija je bila sicer podpisana
                     že 7. maja, veljati pa začela 9. maja 1945 minuto po polnoči. Takrat je bila
                     pestra množica vojaških in civilnih beguncev še vsa na gorenjski strani
                     Karavank. Trije sanitetni vlaki so nihali na progi med Kranjem in Otočami,
                     zadnji vlak pa sploh še ni odpeljal iz Ljubljane. Nemci so bili samo še vojska,
                     ki se je predala. Nanje ni bilo mogoče računati. Radovljico so partizani
                     zasedli 9. maja, Jesenice 10. maja, oboje s srednje močnimi enotami. Vojaško
                     pomembna bi bila 29. hercegovska divizija, ta pa je 9. maja prišla komaj do
                     Ljubljane in se šele čez dan ali dva odpravila na Gorenjsko. Vse se je dogajalo
                     v času, v katerem se je vlak z Meršolom nič hudega sluteč bližal Jesenicam. Ves
                     čas bo govor samo o tem vlaku. Nastal je tako, da so prejšnjega dne v Podnartu
                     dva sanitetna vlaka združili v enega. Imel je kar 60 vagonov (Šturm, 32). V
                     sprednji polovici kompozicije so bili nemški ranjenci, v zadnji slovenski.
                     Potem, ko so ga 10. maja zapustili zdravniki in večina spremljevalcev, lažji
                     ranjenci in civilisti, se je vrnil na postajo v Lescah, kjer so ga pričakali
                     partizani in pospremili na Jesenice. Vagone z domobranskimi ranjenci so
                     odklopili, sprednji polovici kompozicije z nemškimi ranjenci so dovolili, da je
                     odpeljala naprej, zadnjo polovico pa napotili na postajo na Blejski Dobravi. V
                     knjigi se namreč Meršol sprašuje, kaj je bilo z nemškimi ranjenci (195). </p>
                  <p>Brezglavost na kvadrat. Res je, da slovenskega političnega vodstva ni bilo več
                     v Ljubljani. Rupnik se je s svojimi odpeljal na Koroško v soboto 5. maja,
                     Rožman tudi, prav tako je odšla na pot večina članov Slovenskega narodnega
                     sveta. A ostalo je tako nemško kot domobransko vojaško vodstvo. Nemško
                     poveljstvo je imelo radijsko povezavo, v Modrovi knjigi izvemo, da so jo imeli
                     tudi domobranci, saj so radijski oddajnik pripeljali celo na Vetrinjsko polje
                     (243). Morali bi vedeti, da se okrog gorenjske proge nemoteno gibljejo
                     partizanske enote in da ni varna. Kljub temu so spustili nanjo vse štiri
                     sanitetne vlake, ne da bi poskrbeli za njihovo zaščito. Zadoščalo bi malo
                     močnejše vojaško spremstvo. Samo spomnite se, kako je Rupnikov bataljon 10.
                     maja, torej istega dne, ko je nedaleč od Lesc obstal naš vlak, v Borovljah v
                     eni uri opravil z dvema bataljonoma Bračičeve brigade in Koroškim odredom. Za
                     prosto pot bi moral skrbeti eden od preostalih udarnih bataljonov, oklepni vlak
                     spredaj in drugi zadaj. Saj enega od oklepnih vlakov so uporabili, vendar
                     prepozno. Ta je 9. maja dopoldne, ko so po ljubljanskih ulicah že korakale
                     partizanske brigade, pripeljal z domžalske strani na glavni kolodvor.
                     Priključili so mu vagone z ranjenci, potem pa naprej na Gorenjsko. Obtičal je
                     pri Otočah (Šturm, 40–41). Torej je obstajal tudi četrti vlak z ranjenci,
                     čeprav Moder vanj ne verjame (211). Nič ne vemo, kako bi se bilo izteklo, morda
                     tudi oboroženo spremstvo ne bi bilo zaleglo, partizani bi lahko porušili enega
                     od mostov čez Savo, a v uteho bi nam bilo, da smo naredili vse, kar se je dalo. </p>
                  <p>Ni dvoma, da je Meršola pekla vest, ker je pustil ranjence na cedilu, saj so v
                     knjigi objavljene kar štiri njegove inačice, v katerih pojasnjuje in se
                     opravičuje, kako je bilo z vlakom (186–194). Pri vsej zgovornosti pa je ljudem,
                     ki so ostali na njem, namenil samo tale stavek: »V vlaku je ostalo na mojo
                     žalost 82 težko ranjenih domobrancev, en duhovnik, štiri bolničarke ... « (193).
                     Ni se mu zdelo vredno napisati, za katerega duhovnika je šlo, niti se ni
                     pozanimal za imena drugih, čeprav je imel v taborišču na Koroškem kar nekaj let
                     časa, da bi to storil. Celo Moder, ki ne more skriti, kako neskončno Meršola
                     občuduje, takole nadaljuje: » ... in tudi če njegovo opravičilo objektivno
                     gledano ni posebno zgledno in ugledno ... « (205–206). Res pa je, da vam bo vsak
                     pravnik ali zdravnik razsodil Meršolu v prid. Očitek o prelomljeni Hipokratovi
                     prisegi je neosnovan. Ta namreč določa, da mora zdravnik pri obravnavi bolnika
                     »ravnati po svoji sposobnosti in razumnosti« (206). V tisti stiski je bilo
                     edino razumno dejanje beg. V naših genih je zapisano, živčni in hormonalni
                     sistem sta v celoti tako naravnana, da ima reševanje lastnega življenja in
                     življenja bližnjih prednost pred vsem. Na izbiro pa sta samo dve možnosti, boj
                     ali beg. </p>
                  <p>Meršol je bil med redkimi, ki je med vožnjo proti Jesenicam ohranil prisebnost.
                     Kraje ob gorenjski progi je dobro poznal, saj je bil tam blizu doma. Pravočasno
                     je prišel na sled nenapisanemu dogovoru med Nemci in partizani. Z odločnim
                     nastopom mu je uspelo prisiliti strojevodjo in nemškega poveljnika transporta,
                     da sta vlak zapeljala nazaj proti Lescam. Tako so se rešili vsaj tisti, ki so
                     lahko hodili. Sporno pa je, da zdravniki niso poskrbeli vsaj za tiste ranjence,
                     ki so mimo Brezij in Tržiča bežali z njimi. Moder sicer piše, da je bil umik
                     ranjencev iz Lesc do Tržiča organiziran, »kako je vse te ali vsaj njihovo prvo
                     skupino vodil poročnik Ivan Korošec« (208). Korošcu sta nasedla tako
                     Griesser–Pečarjeva (Razdvojeni narod, MK 2004, Ljubljana, 462) kot Lovro Šturm
                     (Brez milosti, 33). Kako da se nista vprašala, komu je padlo na um poveriti
                     tako zahtevno nalogo dvajsetletnemu fantu iz Bizovika, ki kraja sploh ni
                     poznal, in ne Meršolu, ki je bil od tam doma. Seveda se kaj takega ni zgodilo.
                     V Zavezi sem objavil pripoved Lojzeta Zrimška, ki je bil na istem vlaku (41,
                     2001, 89): »Zapustili smo vagone in šli neurejeno kot ovce nekam proti Brezjam.
                     Sam sem podpiral ranjenca, tako da sva šele po nekaj urah pritavala na Brezje.
                     Šel sem okrog Marijinega oltarja in naletel na znanca, kasnejšega salezijanca,
                     Staneta Okorna, ki je bil pri gorenjskih domobrancih. Od nekod se je prikazal
                     tudi Korošec. S skupnimi močmi smo poiskali nekaj kmečkih voz, naložili
                     ranjence, bilo jih je kakih deset, in proti Tržiču.« Nobenega vodstva, vse je
                     bilo odvisno od posameznikov! Zanimivo je, da je tudi Stane Okorn v svojih
                     spominih pomešal datume (V znamenju polarnega sija, Ljubljana, Salve, 2005),
                     srečanja z ranjenci ne omenja, se pa je kot begunec tiste dni ustavil na
                     Brezjah. </p>
                  <figure>
                     <graphic url="slike_z_59/z_59_46.png"/>
                     <head>Pred Ljubeljem <name type="author">Janko Tavčar</name></head>
                  </figure>
               </div>
               <div type="div3">
                  <head>Vračanje domobrancev </head>
                  <p>Sam sem bil v Vetrinju in lahko povem, da vodstva, ki naj bi usklajevalo
                     življenje v taborišču, ni bilo čutiti. No, vojaško poveljstvo se je vsaj toliko
                     zganilo, da so sredi polja uredili latrino: izkopali so jame in okrog zapičili
                     zelene veje. Obveščevalna služba je odpovedala na vsej črti, neurejena je bila
                     tudi preskrba. Nekatere enote so prišle v taborišče brez vsega in so njihovi
                     vojaki trpeli pravo lakoto. Nikomur ni bilo mar zanje. Midva, jaz in brat
                     Marijan, sva bila kot vojaka Dopolnilne čete iz Dravelj dobro spravljena, hrano
                     smo pripeljali s seboj in nismo bili lačni. Z namenom, da bi prebili čas, smo
                     se šli vojaške vežbe v korakanju in orientaciji po karti. Vsi vojaki smo se
                     zbrali samo pri slovesni maši v nedeljo 27. maja. Moder nam pove, da so
                     Narodnemu odboru očitali ravno to, da sploh ni imel pravih stikov s taboriščem.
                     Res je, da so si njegovi člani »našli zatočišče na Koroškem zunaj skupinskih
                     taborišč« (255). Z menoj je bil Aljoša Basaj in se ne spominjam, da bi ga v tem
                     času kdaj obiskal oče, pa je odboru predsedoval. Baje je v taborišču ostal
                     France Kremžar, ki pa je imel, kot kaže, preveč opravka s seboj in svojimi, da
                     bi se brigal za druge. </p>
                  <figure>
                     <graphic url="slike_z_59/z_59_47.png"/>
                     <head>Vetrinjsko polje <name type="author">Janko Tavčar</name></head>
                  </figure>
                  <p>Angleži so že prve dni po zasedbi Koroške v pripravi na morebitni spopad s
                     Titovo vojsko podrli železniški most čez Veliko Suho v Rožu, s tem pa pretrgali
                     zvezo med Jesenicami in Celovcem; podobno so načeli tudi progo med Podrožco in
                     Beljakom. Domobrance so zato vozili na pomožno postajo v Podgorju ali glavno
                     postajo na Podrožci. Ko smo se 29. maja vzpenjali na tovornjake, smo sveto
                     verjeli, da bomo čez nekaj ur v sončni Italiji. Midva, pa tudi najine sestre,
                     ki so bile v civilnem taborišču, nismo vedeli nič, ni nas dosegla še tako
                     skromna vest, da imajo Angleži z nami drugačne račune. Zanesljivo ni tega vedel
                     dr. Joža Basaj, saj je dopustil, da so 29. maja skupaj z menoj in bratom vrnili
                     prek Pliberka sina Aljošo, skozi karavanški predor pa sina Volodjo; tega tudi
                     ni vedel polkovnik Vuk Rupnik, ko je v sredo 30. maja pred odhodom postrojil
                     svoj bataljon, prav tako nihče drug od slovenskega vojaškega ali političnega
                     vodstva. Od prvega dne, kar sem ju spoznal ali slišal zanju, pa mi je jasno, da
                     sta John Corsellis in Paul H. Barre vedela. V redu, šlo je za vojno tajno,
                     vendar tudi kasneje nista o tem spregovorila. Janko Moder ni od muh in pikro
                     citira Franceta Krištofa, »da major Barre nikoli ni razodel argumentov, ki so
                     se hranili tedaj v štabni konferenčni sobi v Celovcu. Niti svojih, niti
                     argumentov tistih oficirjev, ki jih grof Tolstoy v svojem spisu imenuje »The
                     Klagenfurt conspiracy« (323). Še več, ko so po taborišču začele krožiti vesti o
                     vračanju v Jugoslavijo, je »major Barre naročil, da je treba vsakogar, ki bi
                     širil omenjene govorice, izročiti angleškim oblastem, da ga bo angleško vojno
                     sodišče kaznovalo» (268). Corsellis v svoji knjigi, ki je pravkar izšla v
                     Angliji, odkriva dogajanja okrog 31. maja 1945, v katerih je imel odločilno
                     vlogo John Selby - Bigge, pomemben predstavnik angleškega Rdečega križa (J.
                     Corsellis, M.Ferrar, SLOVENIA 1945, Tavris, London, New York, 2005). Na str. 58
                     izvemo, da Corsellis ni vedel, kaj se dogaja, kar je težko verjeti. </p>
                  <p>Pričakoval sem, da bom knjigo preletel brez posebnega vznemirjenja.
                     Pripovedovala naj bi o rečeh, ki so mi bile dobro poznane. Na lepem pa nam, ko
                     smo že čez polovico knjige, začne Janko Moder ponujati čudne zaključke. Do njih
                     naj bi prišel po napornem razmišljanju. Trdi namreč, da je Meršol vedel za
                     vračanje domobrancev Titu, izvedel pa posredno od Angležev samih. Moder nas že
                     na koncu poglavja o Vetrinju (249) spravi v zadrego s skrivnostnim stavkom, kot
                     da si ga je izposodil iz Stare zaveze, »saj je čar spovedne molčečnosti zdržal
                     več kot teden dni kot s sedmimi pečati zaprta knjiga«. Kdo bi ga znal
                     razvozlati? Rešitev uganke je na 261. strani. Tam najprej izvemo, da je Meršol
                     prvi ali drugi dan vračanja opozoril Krenerja, »da ni nekaj jasno in naj pazi,
                     kam pošiljajo domobrance«. General ga nahruli, naj se briga zase. Zdaj pa
                     Moder: »Tako je dr. Valentinu Meršolu gladko spodletelo resno opozorilo, tisto,
                     kar je bilo takrat po njegovem mogoče največ, kar si je mogel dovoliti, ne da
                     bi prelomil prisego, s katero se je najbrž kot prevajalec obvezal pred vojaško
                     oblastjo, da ne bo izdal nobene stvari, ki jo zve ob prevajanju, torej tudi ne
                     pravega cilja domobranskih transportov.« Bosa je ta, bi rekel Martin Krpan. Do
                     pravih dokumentov Meršol vendar ni mogel priti, šlo je za strogo varovano vojno
                     tajno. Angleži niso bili tako neumni in malomarni, da bi kaj takega dopustili.
                     Prisega gor ali dol, če bi Meršol iz uradnih dokumentov izvedel, da domobrance
                     vračajo v Jugoslavijo, in ne bi o tem obvestil slovenskega vodstva, je njegove
                     slave konec! </p>
                  <p>Dogodkov 30. maja, ko se je razvedelo za angleško prevaro, Moder ne
                     problematizira, pa bi jih moral. Izvemo sicer za odločnost in prisebnost
                     nekaterih oficirjev (Božo Berlot, Jože Mejač), ne pa, zakaj ni bil razglašen
                     splošni preplah: preoblecite se, lahko v navadne cunje, samo da so civilne,
                     najdite zavetje pri svojcih ali znancih, bežite v gozdove! Meršol piše, kako je
                     Slovenski narodni odbor sicer sklenil, da bo o prevari takoj obvestil
                     domobrance, ki so čakali na Vetrinjskem polju, »tem pa je bilo potem dano na
                     voljo, naj napravijo, kakor hočejo«( 284). Nobene besede o načrtih, po katerih
                     bi organizirali njihov množični upor ali pomagali pri njihovem begu v gozdove.
                     Za 31. maj nam postreže Meršol z naslednjim ocvirkom: »Dne 31. maja, na dan
                     svetega Rešnjega telesa, ob drugi uri popoldne smo se major Barre, gospodična
                     Balding, šofer in jaz odpeljali z avtom v Podljubelj, kjer je bila začasna
                     ženska bolnišnica...« Meršol se pri tem niti z eno besedo ne spomni
                     domobrancev, ki so jih ravno takrat v Podgorju, petnajst kilometrov proti
                     zahodu, predajali Titovim partizanom. </p>
               </div>
               <div type="div3">
                  <head>Reševanje civilistov</head>
                  <p>Sledijo dnevi, zaradi katerih bo ostal Meršol zapisan za vedno. Za vodjo
                     taborišča je bil postavljen 24. maja. Njegova velika prednost je bila v tem, da
                     je bil civilist in zraven še zdravnik. Znal je javno nastopati, se olikano
                     vesti, ohraniti mirno kri in hladno glavo. Uspel mu je veliki met, za katerega
                     drugi ne bi bili sposobni. Pokazalo se je, kako pomembno je znanje tujih
                     jezikov. Pisali smo že, da bi morali domobranci računati s tem, da bodo imeli
                     ob koncu vojne opravka z zahodnimi zavezniki. Z njimi se bodo prisiljeni
                     pogajati in jim razlagati, kdo so in kaj bi radi. Že leto ali dve prej bi bilo
                     treba poskrbeti, da bi se nekaj deset mladih ljudi naučilo angleškega jezika. </p>
                  <p>In tako se je zgodilo, da sta se 31. maja proti večeru, ko se je že razvedelo,
                     kam so odšli domobranci, Meršol in Barre znašla v pisarni poveljnika vojaškega
                     taborišča poročnika Amsa. Ta je vzel v roke neki dopis in rekel: »Imam odlok za
                     majorja Barreja, da mora drugi dan, 1. junija 1945 ob petih zjutraj pripraviti
                     na transport iz taborišča 6000 slovenskih civilnih beguncev, žen, otrok, starih
                     mož, in sicer polovico čez postajo Podgorje (Maria Elend), pol za Pliberk.
                     Pripravljeni morajo biti že ob petih zjutraj za odhod. Odpeljani bodo na
                     kamionih na imenovani postaji, kjer jih čaka vlak« (289).</p>
                  <p>Sledila so pregovarjanja, Meršolovo zaklinjanje, cingljanje telefonov, pot v
                     Celovec na vojaško poveljstvo, tam naprej Barre, spet telefoni, v čakalnici
                     Meršol in Krištof, čez pol ure pa nastop angleškega oficirja: »Jaz sem major
                     Johnson. Sklenili smo, da civilnih beguncev ne bomo izročali v Jugoslavijo
                     proti njihovi volji« (291). Sledi opis srečanja med Meršolom in feldmaršalom
                     Haroldom Alexandrom 4. junija 1945 s slavno fotografijo (296–297), še isti
                     večer pa povelje: »Noben Jugoslovan ne bo proti svoji volji vrnjen v
                     Jugoslavijo ali izročen jugoslovanskim četam« (301). </p>
                  <p>Na mračno zgodbo, ki se je na Koroškem začela razpletati 12. in 13. maja 1945 z
                     oddajo orožja pri dravskem mostu pri Borovljah in končala z zadnjim transportom
                     domobrancev 31. maja 1945, je spet posijalo sonce. Tako bleščeče je bilo in je
                     še vedno, da je oslepilo vse, predvsem pa tiste, ki so sestavili napis za
                     stranski oltar s Sočutno v cerkvi nekdanjega samostana v Vetrinju. Iz njega
                     izvemo marsikaj o slovenskem spominu in značaju. Oglejmo si ga! </p>
                  <p>»Naša rešitev, o Marija, je v tvojih rokah!« so molili v junijskih dneh 1945
                     slovenski begunci v tem svetišču. Njihova prošnja je bila uslišana. Zdravnik
                     dr. Valentin Meršol je v sodelovanju s kanadskim majorjem Paulom H. Barrejem 4.
                     junija 1945 na Vetrinjskem polju preprečil, da bi britanske vojaške oblasti
                     izročile okrog 6000 civilnih beguncev njihovim zasledovalcem in jih tako
                     obvaroval gotove smrti. Preživeli begunci in njihovi potomci izrekajo Mariji
                     srčno zahvalo za rešitev in se hvaležno spominjajo rešiteljev. (371).</p>
                  <p>Avtorji napisa niso izkoristili edinstvene prilike, da bi bilo tudi na
                     Vetrinjskem polju zabeleženo, kaj se je na njem in v bližnjem samostanu
                     dogajalo maja in junija 1945. Domobrance in njihovo usodo so zatajili. Nanje
                     spominja samo latinski napis na skromni plošči ob desni strani oltarja. Nihče
                     ga ne bere, še manj razume. </p>
                  <p>Napis na oltarju Sočutne pa je potvorba in norčevanje. Slovenski civilni
                     begunci se tiste dni niso zgrinjali v cerkvi zato, ker bi se zbali za svojo
                     usodo, saj sploh niso vedeli, da so zdaj oni na vrsti. K Mariji so se trumoma
                     zatekli, takoj ko so izvedeli, da domobranci in njihovi spremljevalci niso šli
                     v Italijo, ampak so bili izročeni Titu. Z glasno in vročo molitvijo so prosili
                     za pomoč. Med poslanimi v smrt so bili njihovi sinovi in hčere, možje in žene,
                     bratje in sestre, znanci in prijatelji. Njim so bile namenjene solze, ki so jim
                     drle po licih. Pri Mariji so iskali tolažbo, prosili pa so jo tudi za milost.
                     Čudna so pota božje previdnosti in vse, kar se zgodi, naj bi imelo smisel. A ob
                     zahvalah Mariji, napisanih na plošči v vetrinjski cerkvi, bi dejal, da kar je
                     preveč, je pa preveč! Tudi trditev na napisu, da je bilo 6000 civilnih beguncev
                     obvarovanih gotove smrti, je prehuda. Danes namreč vemo, da tudi če ne bi bilo
                     Meršola in Barreja, vseh beguncev ne bi bili vrnili. Moder nam postreže s
                     podatkom, za katerega smo izvedeli šele pred desetimi leti, da so za rešitev
                     civilnih beguncev vsaj toliko kot omenjena dva zaslužni predstavniki angleške
                     kvekerske organizacije, zlasti John Selby - Bigge, funkcionar angleškega
                     Rdečega križa in hkrati komisar vojaške uprave. Še v času vračanja vojakov je
                     zaradi tega protestiral pri poveljniku 8. armade v Vidmu in poslal poročilo
                     svojemu komisarju v Rim. Povelje o vračanju civilnih beguncev je bilo v bistvu
                     preklicano že 31. maja 1945, nekaj ur prej, preden sta se Meršol in Barre
                     znašla s svojimi zahtevami v Celovcu (304–306). </p>
                  <p>Vseeno je možno, da bi se angleški vojaki zaradi inercije spravili nanje.
                     Vendar ne verjamem, da bi bili šli ti tako vdano na tovornjake, kot so to
                     počeli domobranci. Z njimi so bili otroci, laže bi se bili skrili kot vojaki,
                     laže bi se bili razbežali. Danes vemo, da Angleži proti njim, če bi se bili
                     uprli in se protestno polegli po polju, ne bi bili uporabili sile. In prav
                     nazadnje partizani vseh vrnjenih civilistov ne bi bili pobili. Ravnali bi
                     podobno kot so s tistimi, ki so prišli na Teharje in v Šentvid skupaj z vojaki.
                     Računamo namreč, da je v roke partizanov padlo, če prištejemo še zajete v
                     Borovljah 6. in 7. maja, okrog 1000 civilnih beguncev, pomorjenih pa jih je
                     bilo približno 200. Priznam, izključno domneve, samo bi in bi, za katere boste
                     rekli, da ne vodijo nikamor. </p>
               </div>
               <div type="div3">
                  <head>Peggez pri Lienzu in Spittal</head>
                  <p>Slabo spremljam literaturo o taboriščih v Avstriji in Italiji, v katerih so
                     bili slovenski begunci. Dvema, pri Lienzu in Spittalu, je v Modrovi knjigi
                     posvečenih samo petnajst strani (325-339). Ker so bile v njih tudi moje tri
                     sestre, vem iz prve roke, kako se jim je godilo. Res je bilo življenje kar se
                     da razgibano, knjiga nam ponuja podatke o razvejenem šolstvu in pestrem
                     družbeno kulturnem življenju, nič pa o tem, kar je taboriščnike najbolj
                     pestilo, namreč o pomanjkanju hrane. UNRRA je bila skopa mati. Nekaj mesecev so
                     jedli samo grah v vodi, po tistem je razsajala epidemija infekcijske zlatenice.
                     Tolažili so jih, da je kriv grah, in so jim ga nehali kuhati.Ves čas je vladala
                     lakota. Tega v italijanskih taboriščih ni bilo. Angleži niso skrivali, da
                     hočejo begunce čimprej spraviti nazaj domov. Ker ni šlo zlepa, so skušali
                     zgrda. Pred leti sem o tem vpraševal Corsellisa, ki je bil upravnik taborišča,
                     zakaj namreč tak stradež, so morda Angleži hrano kradli in prodajali na črni
                     borzi, pa mi ni vedel odgovoriti. Bolj je zgovoren v svoji knjigi (Slovenia
                     1945, 120), kjer izvemo naslednje: »Obroki hrane so se drastično zmanjšali,
                     padli so na 400 kalorij na dan, kar ni bilo veliko nad mejo lakote. Marsikje v
                     Evropi je takrat primanjkovalo hrane. V povojnih taboriščih, ki so bila pod
                     vojaškim poveljstvom, je bil položaj ugodnejši in ni dnevna količina nikdar
                     padla pod 850 kalorij dnevno. Za primerjavo je bil v Nemčiji vso vojno, prav do
                     zime 1944-1945, dnevni obrok hrane vsaj 1800 kalorij.« Toliko Corsellis. Dodal
                     bi, da za normalno življenje in delo potrebujemo okrog 2300 kalorij dnevno, za
                     bazalni metabolizem, torej za delovanje življenjsko pomembnih organov pa 1500
                     kalorij. Od Corsellisa izvemo, da so nemški vojaki kot vojni ujetniki dobivali
                     950 kalorij dnevno, kar je tretjino premalo. Znanstveniki so dokazali, da je ob
                     tej nizkokalorični dieti mogoče preživeti nekaj let. Taka je namreč dieta za
                     dolgo življenje. Organizem se prilagodi zmanjšanim obrokom in zniža potrebe,
                     tudi srce bije počasneje. Zgodba o milijonu nemških vojnih ujetnikov, ki so po
                     koncu vojne pomrli v zavezniških taboriščih v Franciji, je izmišljotina; res
                     jih je umrlo nekaj desettisoč zaradi bolezni, zanje pa so bile krive slabe
                     higienske razmere. Če zdaj nadaljujemo s stradanjem, naletimo pri Corsellisu na
                     400 kalorij dnevno, ki naj bi jih dobivali slovenski begunci v Avstriji. To pa
                     je seveda že količina, ki pomeni telesno propadanje, zmanjšano odpornost za
                     okužbe in smrt v nekaj mesecih. Begunci bi pomrli od lakote, če si ne bi
                     poiskali dodatne hrane. O tem pišem, ker bi vam želel predvsem predočiti, kako
                     malo je bila vredna hrana, ki smo jo na Teharjah dobivali mladoletni domobranci
                     in civilisti: samo 60 gramov kruha, kar pomeni 150 kalorij dnevno; desetkrat
                     manj, kot potrebuje organizem za golo življenje. Če grem še dalje, so
                     domobranci, ki so bili v tem taborišču dodeljeni v skupino C, prejemali samo
                     rjavkasto tekočino za zajtrk, za kosilo pa juho iz pesinega perja, njuna
                     kalorična vrednost pa je bila nič! Ob taki »hrani« odrasli človek povprečne
                     teže živi 70 dni, potem neizogibno sledi smrt. Angleško poveljstvo je begunce
                     kaznovalo s stradanjem, »bilo je hujše kot v Gonarsu« (Davorin Kahne, Spomini),
                     ker je ugotovilo, da se jih malo odloča za vrnitev v Jugoslavijo, in sumilo, da
                     je odpor organiziran. Corsellis je pisal vloge in proteste, vendar neuspešno. </p>
                  <p>Druga mora so bila vmešavanja jugoslovanskih oblasti. Njihovi preiskovalci so
                     smeli nemoteno obiskovati taborišča in iskati v njih »vojne zločince«. Položaj
                     se je kasneje še poslabšal: »Posebej neprijetne tovrstne posledice je imel med
                     drugim sporazum med Anglijo in Titom o vračanju beguncev, sklenjen na Bledu 8.
                     septembra 1947« (333-334). Angleži so pozabili, da so Slovencem nekaj dolžni,
                     in začeli znova s preizkušenimi kolonialnimi manirami: zapiranje, prisilno
                     vračanje, deportacije, šest profesorjev so odstavili, čez nekaj mescev na
                     zahtevo jugoslovanske vlade pa še izgnali iz taborišča ... Na Meršola se je
                     spravilo vse; leta 1946 je bil nevarno poškodovan ob avtomobilski nezgodi, žena
                     Milka je zbolela za rakavo boleznijo in bila operirana. </p>
               </div>
               <div type="div3">
                  <head>Zdravnik</head>
                  <p>Najšibkejša so v knjigi poglavja o medicini, zlasti tista, ki nas skušajo
                     seznaniti z Meršolom kot zdravnikom. Očitno je, da Moder v medicinski stroki ni
                     preveč doma. Vse, kar je Meršol počel, je zanj čudež. Preden je v 1. svetovni
                     vojni padel v ujetništvo, je opravil komaj dva semestra medicine, kljub temu pa
                     se je kot ujetnik šel zdravnika. Na enoletnem študiju v Ameriki je pridobil
                     največ s tem, da je spoznal svet in se naučil angleščine. Po končanem
                     izpopolnjevanju je namreč prejel samo naziv zdravnika splošne prakse. Ker je
                     knjiga namenjena Meršolu, bi nas bolj podrobno zanimalo, kakšno je bilo njegovo
                     strokovno delo, kako je bil vpet v zdravniško srenjo med dvema vojnama, ne samo
                     stanovsko, izvedeli smo predvsem, kako so mu naprtili neštete funkcije, skoraj
                     nič pa o delovanju med 2. svetovno vojno, nič o stikih z drugimi slovenskimi
                     zdravniki, premalo o Leonišču. Znano je, da so bili zdravniki, ki so bili
                     zaposleni v splošni bolnišnici, pretežno liberalno usmerjeni. Podobno je bilo
                     tudi s študenti medicine. Delitev je bila ostra. V času preizkušnje so večino
                     pritegnili komunisti, zlasti po kapitulaciji Italije je odšlo v partizane
                     veliko zdravnikov in študentov. Ne izvemo, kakšne stike je imel z njimi Meršol,
                     kaže pa, da se je prav zaradi nesporazumov z njimi odločil za beg na Koroško.
                     Ne izvemo tudi, kako je bilo z njegovo znanstveno kariero. Moder nam sicer
                     ponuja fantastično zgodbo, da je Meršol na podlagi izkušenj ljudske medicine
                     delal poskuse s plesnimi, ker je skušal odkriti, zakaj pajčevine z debelo
                     plastjo plesni spodbujajo celjenje ran. Kar je Meršol iskal z veliko muko, do
                     tega se je dokopal Aleksander Fleming naključno (87). Fleming naj bi Meršolu
                     takorekoč z mize snel eno najvažnejših odkritij 20. stoletja. Kje je Moder
                     pobral to raco, ne izvemo. Ne razume, da je znanstveno raziskovanje tekma. Samo
                     enemu je dano. Na tisoče raziskovalcev se je trudilo, da bi razvozlalo
                     skrivnost. Nazadnje pa je bilo prav Flemingu dano, da je slučajno naletel na
                     spopad med zlatim stafilokokom in plesnijo Penicillium notatum ter odkril
                     penicilin. </p>
               </div>
               <div type="div3">
                  <head>Zaključek </head>
                  <p>Moder je mojster slovenske besede. Tudi zato se mu je posrečilo tako
                     vsestransko predstaviti pomembnega človeka. Skuša biti objektiven. Samo včasih
                     ga zanese in se prepušča čustvom; ne more skriti, kako rad je imel Meršola in
                     ga ima še vedno, kako ga ceni in spoštuje. Njegova ljubezen ni slepa, z ostrim
                     očesom in peresom brska po podatkih. Iz njih izvemo, da Meršol vseeno ni bil
                     tako velik. Večina knjige tako in tako ni posvečena njemu, ampak Sloveniji v
                     času 2. svetovne vojne in velikemu tednu od nedelje 27. maja do ponedeljka 4.
                     junija 1945. Pri tem nam Moder postreže s številnimi podatki in nas vsestransko
                     seznani z zanimivimi dogodki in žalostnimi usodami. </p>
                  <figure>
                     <graphic url="slike_z_59/z_59_48.png"/>
                     <head>Vetrinjsko polje <name type="author">Janko Tavčar</name></head>
                  </figure>
                  <p>Zdaj pa zadnja beseda. Modru zamerim, ker nam ni jasno povedal, zakaj se je 31.
                     maja 1945 kar 1500 domobrancev prostovoljno odločilo za povratek in smrt. Po 60
                     letih bi se spodobilo, da pride resnica na dan. Zanjo vemo kar nekaj časa, a se
                     kljub temu vrtimo okrog nje kot mačka okrog vrele kaše. Moder bi bil pravi
                     človek za to nalogo. Prevzeti bi moral vlogo arbitra, zamera gor ali dol, in z
                     njemu lastno natančnostjo in resnicoljubnostjo povedati, kaj se je zgodilo v
                     resnici. Zakaj tega ni storil, ne vemo. Prva možnost je, da je o tem premalo
                     razmišljal, druga pa, da se je ustrašil, saj kaša je res vroča in se ni želel
                     opeči z njo. Veliko ve, pozna življenje in človeško naravo, zato ne verjamemo,
                     da nam ne bi znal razložiti, kaj se skriva za usodno trmo ubogih fantov, zlasti
                     pa, kje so pobrali nori stavek, po katerem so se ravnali: »Kamor so šli drugi,
                     gremo še mi!« Tako so res govorili, ne pa bedastih besed, ki jim jih na jezik
                     polaga Meršol: »Če Bog od nas zahteva žrtev, bomo tudi mi šli tja, kamor so šli
                     naši bratje in prijatelji, pa četudi v smrt. Zdaj je že tako vse izgubljeno. Za
                     resnico smo pripravljeni umreti« (284). Preprosti ljudje vendar ne govorijo
                     tako! Nad absurdnim dogajanjem je ogorčen tudi Moder, vendar vali krivdo
                     predvsem na vojake same, imenuje jih »ideološki samomorilski blazneži«, na silo
                     bi jih pometal s kamionov, zvezal bi jih in privezal, dokler jih ne bi spet
                     srečala pamet (284-285). </p>
                  <p>Kakšno vlogo je igral polkovnik Emil Cof, komandant 1. polka slovenske narodne
                     vojske, katerega vojaki so še edini ostali na Vetrinjskem polju in čakali na
                     transport v Titovo Jugoslavijo? Čeprav je še živ in ga bo naše pisanje
                     prizadelo, ga ne moremo obiti. Še leta 1944 je bil stotnik: do svojega čina je
                     prišel z opravljeno vojaško akademijo v Beogradu. Kasneje se je ukvarjal s
                     šolanjem policistov. O njem je pravil domobranski narednik Davorin Kahne,
                     oficir za zvezo med 16. četo slovenskega domobranstva in Cofovim poveljstvom v
                     Stični. Izvedeli smo naslednje: »Čine so dobivali tisti, ki so bili pri koritu,
                     in ne tisti, ki bi bili zaslužni. Nekateri so napredovali kar za dva čina; Cof
                     je s tem, da je postal polkovnik, preskočil kar tri. Nič dobrega vam ne bom
                     povedal o njem. Bil je jugoslovanski administrativni oficir, dober za vodenje
                     policijske šole, a kar sem ga jaz videl na terenu, je bil revček. Daleč zadaj
                     je capljal za Bogdanom Berlotom, kadar smo šli v napad, vodil je Berlot in ne
                     Cof.«</p>
                  <p>Nevarne razmere 30. maja 1945 so Cofa našle nepripravljenega. Samo njegov polk
                     je še ostal in on je bil tisti, ki bi moral po Krenerjevem begu organizirati
                     umik preostalih domobrancev. V Svobodni Sloveniji (Vojni spomini, 9. 10. 2003,
                     str. 4, in 16. 10. 2003, str. 4) piše naslednje: </p>
                  <p>»30. 5. 1945: Jaz sem okrog 17. ure dobil od Krenerja – ne spomnim se, po
                     kakšni poti, verjetno po kurirju – povelje, naj zvečer sporočim podrejenim
                     resnico in dam navodila, naj se posamično rešijo. Ob 19. sem zbral poveljnike
                     bataljonov in čet, jim objasnil položaj in ukazal, da morajo v teku noči
                     izginiti iz taborišča vsi častniki, podčastniki in bivši vaški stražarji in vsi
                     oni, ki mislijo, da bi jih partizani pobili. Odredil sem tudi, da to mora
                     izvršiti 1. bataljon do 22. ure, 2. med 22. in 23. uro in 3. od 23. do 24. ure.
                     Dal sem navodila za kretanje proti zahodu, preko Drave v Ziljsko dolino in od
                     tam preko Alp v Italijo v Palmanovo, kjer so po podatkih, ki sta jih prinesla
                     pater Prešeren in župnik Žerjal, boljše razmere. Ponoči sem se tudi jaz skupaj
                     s Stanetom Bitencem, poveljnikom 1. bataljona, umaknil iz taborišča v Celovec.« </p>
                  <p>Datumu 31.5.1945 sledi lakonično sporočilo: </p>
                  <p>»Okrog 500 domobrancev 1. polka se je odločilo za vrnitev v Slovenijo z
                     besedami: »Kamor so odšli drugi, gremo tudi mi. Napisanega v gornjem odstavku
                     se dobro spominjam, ker sem ga napisal že junija 1948 v pisni izjavi, podani v
                     Buenos Airesu gospodu Milošu Staretu, predsedniku Društva Slovencev takoj po
                     prihodu v Argentino. Poročilo se nahaja v arhivu ZS.«</p>
                  <p>Corsellis (Slovenija 1945, 223-224) poroča, kako je leta 2002 obiskal Cofa v
                     Buenos Airesu: »Takoj ko je izvedel, da domobrance vračajo, je general Krener
                     zapustil taborišče. Poveljstvo nad njimi je prevzel polkovnik Cof. Izdal je
                     povelje, naj se domobranci razidejo. </p>
                  <p>Žal si je polkovnik Cof zgodbo izmislil. Še je čas in spodobilo bi se, da bi jo
                     preklical. Resnica je taka, da Krener ni dal nobenih navodil, ampak se je v
                     sredo 30. maja 1945 popoldne, takoj ko je izvedel, da domobrance in njihove
                     svojce vračajo Titu, preoblekel v civilno obleko, se usedel v avto in brez
                     besed v največji naglici zapustil taborišče. Cof je morda res imel namen
                     sklicati oficirski zbor, vendar se je preveč obiral in so mu oficirji prej
                     ušli. Od častnikov je poznal četne poveljnike svojega bataljona, druge enote so
                     bile razmetane po taborišču, kakor so se namestile ob prihodu. Nerazumljivo je
                     tudi, zakaj ne bi vojakov obvestili takoj, ampak bi čakati do večera, torej do
                     teme, v taborišču pa ni bilo elektrike. Vemo tudi, da se je že popoldne
                     pripravljala nevihta, ki se je prvo polovico noči do konca razdivjala. Tudi p.
                     Jožeta Prešerna in župnika Stanka Žerjala 30. maja še ni bilo v taborišču,
                     prišla sta nekaj dni kasneje, izvedela za žalostno novico in postregla z
                     napotki, kako priti v Italijo. Cof je v svoji izjavi uporabil izkušnje
                     Berlotove skupine in se zato čez tri leta spomnil Ziljske doline, Alp in Stanka
                     Žerjala. Zdrava pamet je seveda govorila, da je treba proti zahodu in v Italijo
                     čimdlje od zakletega taborišča, pri tem pa ni jasno, zakaj naj bi bila Ziljska
                     dolina bolj pripravna kot Kanalska? Pa še tista, da je šlo nazaj samo 500
                     vojakov, vsi drugi pa so se rešili. V resnici je bilo obratno, skozi karavanški
                     predor je bilo tega dne vrnjenih okrog 1000, čez Pliberk pa 600 domobrancev,
                     skupaj torej 1600, v taborišču pa jih je ostalo največ 500 z oficirji vred. Cof
                     torej sploh ni počakal do naslednjega dne, da bi preveril, ali ga bo vojska
                     ubogala, ampak je že ponoči skočil v civilno obleko in se zatekel na varno. Pa
                     še to, s seboj je vzel stotnika Staneta Bitenca, poveljnika 1. bataljona, torej
                     stiškega! Kaj se tako izpelje zahtevna akcija? Tudi Corsellis je v svoji knjigi
                     Cofu nasedel in nam ponuja njegov izračun: 500 se jih je odločilo za vrnitev v
                     Jugoslavijo, 500 se jih je rešilo (Slovenija 1945, 223-224). </p>
                  <p>Cof nam tudi ne zna prepričljivo razložiti, zakaj so vodilni prepustili
                     vojakom, da so sami odločali o življenju in smrti? Saj je vendar znano, da
                     usposabljanje navadnih vojakov ne temelji na pameti, ampak na dresuri: preseli
                     jih v tuji kraj, iztrgaj jim orožje, pusti jih brez vodstva, pa bodo šli kot
                     ovce za prvim v tropu. Prav to se je zgodilo: »Kamor so šli drugi ...« </p>
                  <p>Da bi se z vojaki dalo drugače, je dokazal stotnik Božo Berlot. Napravil je
                     tisto, kar bi moral storiti njegov poveljnik Cof. Usodnega 30. maja je še pred
                     mrakom postrojil svojo četo, 16. četo slovenskega domobranstva, pojasnil, kaj
                     se dogaja, in izjavil, da bo bežal. Sledilo je najvažnejše, vojakom je razložil
                     svoj načrt in jih pozval, naj se mu pridružijo: »Vse bom storil, da vas
                     popeljem na varno!« Polovica vojakov je šla z njim, drugi so se razgubili po
                     svoje. Tudi Jože Mejač, čeprav je bil samo domobranski kurat in v tistem
                     bataljonu komaj nekaj dni, je zgodaj zjutraj 31. maja sklical vojake, jim
                     razložil, kaj se dogaja, in jih rotil, naj bežijo. </p>
                  <p>Upam, da slutite, kako blizu smo resnici. Še malo igre »hladno, vroče, vroče«,
                     pa jo bomo imeli v pesti. Takole bi nadaljeval: na Vetrinjskem polju je čakalo
                     na zadnji transport veliko častnikov, ne samo tisti po enotah, ampak kompletni
                     štab Slovenske narodne vojske in vsa politična policija. Vseh častnikov je
                     moralo biti najmanj sto. Zakaj niso vojakov nagnali v gozd, jim dopovedali ali
                     jih prisilili s pištolami, naj za nekaj dni izginejo in se skrijejo, šele nato
                     pa poskrbeli zase? Zgodilo se je celo, da je stotnik Ivan Boh priganjal vojake,
                     naj se čim hitreje povzpnejo na tovornjak, potem pa še sam zlezel gor in nemo
                     obsedel. Ko je vozilo že peljalo, so ga potegnili dol. Andrej Zorec ga je čez
                     nekaj let vpraševal, kaj ga je takrat prijelo: »Ne vem, bilo je kot v sanjah.«
                     Ni šlo za zaroto, za temne sile, za vražjo kupčijo, ampak za podzavestno
                     dejanje. Treba je bilo samo dvigniti roke in se oddaljiti, drugo se je odvijalo
                     samo od sebe; k še večji zmedi je svoje prispevala tudi nevihta. </p>
                  <p>Častniki so se obotavljali in preložili breme odločitve na vojake, ker so se
                     bali. Bali namreč, da bi se Angleži, če bi proti njim organizirali množični
                     upor ali beg, znesli nad njimi, spustili nanje svojo policijo in vojsko, jih do
                     zadnjega polovili in brez obotavljanja izročili Titu. Vrnjeni vojaki so bili
                     žrtveni dar, odkupnina za lastno varnost in mir. Taka je resnica in od Modra
                     smo pričakovali, da nam bo nalil čistega vina! Potrdil nam jo je V. Z., v
                     Clevelandu živeči nekdanji član domobranske politične policije. Niso bili
                     junaki. Izbrali so lažjo pot. Če bi razsojali po strožjih kriterijih, tudi
                     Gregorij Rožman ne bi bil smel bežati na Koroško, ostati bi moral pri svoji
                     čredi, Valentin Meršol ne bi bil smel zapustiti ranjencev v Lescah, Vuk Rupnik
                     bi bil moral na železniški postaji v Pliberku umreti kot vojak, ne pa, da je
                     zapustil potapljajočo se ladjo s posadko vred. A razumemo jih, saj poznamo
                     njihovo stisko. Ne more pa seveda prejeti odveze general Franc Krener in zaradi
                     izmišljij tudi ne polkovnik Emil Cof. </p>
                  <p>Nekaj pa jih je bilo, za katere bi lahko rekli, da se niso odločali po človeški
                     pameti. Zanje smo izvedeli tudi iz Modrove knjige. Preprosto misleči bi njihovi
                     odločitvi rekli neumnost, učeni bi jo ocenili za masohizem, prav globoko v srcu
                     in duši pa ne dvomimo, da smo na sledi pravemu junaštvu in resnični svetosti.
                     Hote so izbrali težavnejšo pot, za katero so lahko slutili, da bo zanje
                     pogubna: mednje spadajo štirje domobranci, ki so 10. maja 1945 ostali na vlaku
                     z ranjenci pri Lescah, potem ko so ga zapustili prav vsi zdravniki: kurat Janez
                     Jenko in trije bogoslovci – bolničarji – Franc Mikunda, Marjan Pavlovčič in
                     Feliks Zajec. Od njih je ostal živ samo Zajec. Še nekaj jih je ostalo. Čast
                     zaslužijo Božo Berlot, povedal sem, zakaj; stotnik Lojze Bastič, ki bi iz
                     kolone, ki so jo gnali ponoči skozi Hudo Luknjo, lahko pobegnil, pa je sklenil,
                     da svojih vojakov ne bo zapustil, in nazadnje tudi moj oče. Poskrbel je, da smo
                     otroci odšli na varno, tako je vsaj upal, sam pa se odločil za težjo pot. Ostal
                     je v Ljubljani, čeprav je moral računati, da zmagovalci z njim ne bodo delali v
                     rokavicah.</p>
               </div>
            </div>
         </div>
         <div type="div1">
            <head>Brez milosti</head>
            <div type="div2">
               <head>Hipokratova prisega</head>
               <docAuthor>Tine Velikonja</docAuthor>
               <div type="div3">
                  <p>Brez milosti (uredil Lovro Šturm, Nova revija, Ljubljana 2000) je plod
                     večletnega zavzetega in skrbnega dela mnogih ljudi in nam je za zgled, kako je
                     treba obravnavati izbrano snov. Izvemo, kako je komunistična oblast pobila
                     nekaj sto ranjencev nasprotne strani po prevzemu oblasti 9. 5. 1945, dejansko
                     skoraj vse, ki so ji padli v roke. Snov je podana na videz neprizadeto, kar ji
                     je v prid, saj je sama po sebi tako pretresljiva, da ne potrebuje dodatnih
                     poudarkov in ocen. Seveda pa mora bralec vztrajati in se potrpežljivo prebijati
                     skozi na videz suho in razmetano zgodbo. Ni šlo za evforijo zmagovalcev, ampak
                     za sistematično in sadistično dejanje, skrbno načrtovano in izpeljano, zato
                     tudi tako dolgo prikrito. Tako skrito, da se je prej vedelo samo za Brezarjevo
                     brezno pri Podutiku. Na osnovi podatkov, s katerimi nam postreže knjiga, pa je
                     skoraj zanesljivo, da v tem breznu oz. bližnji dolini, kamor so kasneje
                     pomorjene prenesli in pokopali, domobranskih ranjencev ni. Na tak ali drugačen
                     način so prišli ranjenci v stik tudi s partizanskim zdravstvenim osebjem, v
                     vsej knjigi pa ne zasledimo nobenih podatkov ali namigov, da bi kdo od vodilnih
                     zdravnikov skušal preprečiti zločin. Edini, ki naj bi se uprl Mačkovemu ukazu,
                     je bil načelnik Ozne za Ljubljano Dušan Borštnar in naj bi ga zato premestili
                     (233). Kakšni so bili zdravniki, ki so po 9. maju prišli v Ljubljano in
                     prevzeli vodstvo nad slovenskim zdravstvom? Kako so gledali na Hipokratovo
                     prisego in ženevske konvencije ter kaj je bilo z njihovo medicinsko etiko?
                     Beda! Poudaril bi, da tudi po izidu knjige Zdravstveni vestnik, glasilo
                     zdravniškega društva, in ISIS, glasilo zdravniške zbornice, o njej nista
                     poročala, čeprav beremo sicer tam ocene vsake, še tako nepomembne publikacije,
                     če le piše o zdravstvu in zdravstvenih delavcih. Kako je s tem? </p>
                  <p>Pred drugo svetovno vojno se je v Ljubljani vedelo, da je največ komunistično
                     usmerjenih študentov ravno na medicinski fakulteti. Kasneje se je položaj
                     spremenil, saj nas je rinilo na medicino veliko takih, ki smo računali, da v
                     šolstvu in pravu ne bomo imeli miru, da pa so medicina in tehnične vede
                     področja, kamor se politika ne bo vtikala.</p>
                  <p>Medicina je pred vojno veljala za elitni poklic. Študirat so jo šli iz dobro
                     stoječih družin, predvsem otroci zdravnikov, trgovcev, učiteljev,
                     gostilničarjev. Od doma so bili liberalno in s tem protiklerikalno usmerjeni.
                     Ravno zaradi te druge značilnosti slovenskega liberalizma so bili naklonjeni
                     komunizmu. Ker je bila v partizanih velika potreba po zdravstvenih delavcih,
                     predvsem zdravnikih, je bil večji tudi pritisk nanje, naj se čimprej odločijo.
                     Največ zdravnikov in medicincev je šlo v partizane po kapitulaciji Italije.
                     Izkazali so se, po zmagi pa niso šli v politiko, kjer jih je čakala kariera,
                     ampak ostali zvesti stroki. V njej so nekateri zasedli vodilne položaje, niso
                     pa bili deležni politične slave. So tudi izjeme, denimo Sergej Kraigher, ki mu
                     je kot medicincu manjkalo še dobro leto študija. Med vojno se ni ukvarjal s
                     partizanskimi ranjenci, ampak deloval kot partijski funkcionar, pri tem pa se
                     zvečine skrival. Kljub temu je v nasprotju z zdravniki, ki so prenašali vso
                     težo gverilskega boja in njegovih posledic, pa od tega niso imeli veliko ali
                     nič, prilezel na sam vrh. Kot paradoks bi omenil, da je dr. Janez Milčinski,
                     kasnejši predsednik Slovenske akademije itd., ki se je v partizanih šel
                     kirurga, hotel po vojni specializirati kirurgijo, pa mu je dr. Božidar Lavrič
                     to odsvetoval, češ da je neroden in naj si raje poišče varnejšo službo. </p>
                  <p>Slovenska partizanska saniteta je bila nekaj izjemnega. Odločila se je, da bo
                     spoštovala osnovni princip vojaške medicine, da je treba ranjenca čimprej
                     oskrbeti, nato pa spraviti v bolnišnico, kjer bo imel mir. V Sloveniji se
                     ranjenci niso pomikali skupaj z enotami, zato ni bilo nobene Neretve ali
                     Sutjeske in tudi ne proslavljenih bitk za ranjence. Kot vemo, so se te zanje
                     nesrečno končale. Seveda pa je tak način s postavljanjem mreže stalnih
                     zdravstvenih ustanov in postojank zahteval dobro organizacijo; pomislimo samo
                     na preskrbo, transport z ranjenci in skrajno konspiracijo. Partizansko
                     zdravstvo zaseda izjemen položaj v partizanskem zgodovinopisju, tako kar se
                     tiče strokovnosti, sposobnosti in zvestobe etičnim principom. Tako naj bi
                     Unesco bolnico Franjo sprejel in dal na seznam svetovne dediščine ne toliko kot
                     avtentični spomenik, ampak kot hvalnico človečnosti. V njej je namreč le malo
                     prvotnega. Ko so jo po 9. maju izpraznili, so nanjo pozabili. Bila je izropana
                     in prepuščena na milost in nemilost naravnim ujmam. Zdravnikom so tudi gledali
                     skozi prste. Za zgled bi omenil ravnanje dr. Aleksandra Gala - Petra, ki je ob
                     roški ofenzivi zapustil ranjence v kraški votlini Ogenjci in se skril. Skrb
                     zanje je prepustil dekletu, ki je bila v partizanih komaj nekaj tednov in o
                     medicini ni imela pojma. Zato je prišlo do znane tragedije, ko je bolničarki
                     eden od ranjencev ušel in jih izdal Italijanom, sama pa je potem raje
                     postrelila ranjence in nato ustrelila še sebe, kot da bi se predala. Še več,
                     priča smo bili predlogu, naj bi njeno ravnanje postavili za zgled vsem
                     medicinskim sestram, pa se je uprl dr. Karel Milavec, ki je bil med vojno
                     Petrov predpostavljeni, da kar je preveč, je pa preveč. </p>
                  <figure>
                     <graphic url="slike_z_59/z_59_49.png"/>
                     <head>Marija Kršmanc - s. Jedert (1903-1950) <name type="author"/></head>
                  </figure>
                  <p>Skratka, partizanska medicina spada na sam vrh upora proti okupatorju.
                     Spominjam se zbornika Poslanstvo slovenskega zdravnika, v katerem so dejanja
                     opisana in hvaljena. Potem pa dr. Lovro Šturm izda knjigo, ki nam precizno in
                     dokumentirano prikaže, kaj se je dogajalo z ranjenci nasprotne strani v
                     državljanski vojni. Izvemo, da je knojevskim morilcem sekundirala tudi toliko
                     opevana partizanska saniteta. Nihče se ni uprl Mačkovim poveljem. Skrb za
                     ranjene je veljala samo za lastne, drugi so zaslužili uničenje.</p>
                  <p>Znano je, da padli v boju ne predstavljajo posebnega bremena, hudo je s
                     preživelimi ranjenci. Za ranjence nasprotne strani je zlasti v gverilski vojni
                     najbolj preprosto, da jih pustiš tam, kjer so obležali, potem pa bo kar bo.
                     Medtem ko so domobranci ravnali različno, velikokrat so partizanske ranjence
                     prevažali v bolnišnice, so partizani ranjence nasprotne strani striktno
                     pobijali. Prvo bolj množično dejanje je bil poboj ranjencev na Turjaku 20.
                     septembra 1943. V brigadah, ki so napadale Turjak, je bilo zanesljivo vsaj
                     nekaj zdravnikov. Ko so borci Prešernove brigade in drugih enot 19. septembra
                     popoldne s svojimi ujetniki zapuščali kraj in se odpravili v Velike Lašče, so
                     ranjence pustili na grajski pristavi. Na videz so jih zapustili, saj so zanje
                     skrbeli domačini, med njimi je bilo celo nekaj svojcev. Domači terenci in
                     vosovci pa so bili tisti, ki so naslednjega dne izvedli morijo. Devetindvajset
                     ranjencev so privlekli do vhoda ali so tja prišli sami, tam pa so drugega za
                     drugim ustrelili v tilnik. Nič o kaki saniteti, ki bi se dejanju uprla, ne duha
                     in sluha o Rdečem križu. </p>
                  <p>Druga skupina ranjencev so bili vojaki kraljeve vojske, zajeti 12. septembra
                     1943 v Grčaricah. Ohranil se je dokument F.359/II/4, na roko napisano sporočilo
                     dr. Rudolfu Obračunču - Cedriku, sanitetnemu referentu glavnega štaba, z dne
                     29. septembra 1943. Sporočilo, ki ga je podpisal Simc ali Sily, se glasi:</p>
                  <p>»Prosim, povej mi, kaj naj naredimo z ujetimi plavogardisti. Po večini so
                     nepokretni in teže ranjeni (4 fracture complicate). Oni porabijo ogromno
                     materiala. Svetuj mi, ali naj se jih rešimo ali kaj. Jaz sam ne vem, kaj naj
                     naredim z njimi. Vseh skupaj jih je 14. To se že nekaj pozna. Prosim te, da
                     pošlješ direktive ekspresno.« Kaže, da Obračunč ni okleval, saj so večino
                     ranjencev kmalu po tistem postrelili. Dr. Tone Ferenc nam odkriva (Dies irae,
                     633-634, Modrijan, Ljubljana, 2002), da so bili 22. oktobra živi samo še trije.
                     Te naj bi odpeljali v Grčarice. Kraj, kjer so jih skupaj z drugimi ujetniki
                     postrelili, se imenuje Bavdlje, vsega skupaj 23 ujetnikov. Poleti 1944 so bila
                     njihova trupla izkopana in zvečine prepeljana na pokopališče v Hrovači.</p>
                  <p>Dr. Rudolf Obračunč se je leta 1960 pojavil v Sloveniji kot predsednik
                     Slovenskega zdravniškega društva. Dajal je vtis zagovednega in grobega človeka,
                     bilo je očitno, da si zdravniki z njim ne bomo veliko pomagali. Ostal je samo
                     en mandat, potem pa ga je spet zmanjkalo.</p>
               </div>
               <div type="div3">
                  <head>Eliksirji sestre Jedert in Tavčarjevi dnevi </head>
                  <p>Ranjenci, zajeti na Turjaku in v Grčaricah, niso preživeli. Domobransko vodstvo
                     bi se moralo zavedati, da se bo nekaj podobnega zgodilo ob koncu vojne leta
                     1945. Če ne drugega, bi morale vlake z ranjenci varovati močne vojaške enote. </p>
                  <p>V Šturmovi knjigi nastopajo ljudje, ki sem jih poznal. Zaposleni so bili v
                     tedanji Splošni bolnišnici v Ljubljani, ki je bila leta 1961, ko sem nastopil
                     specializacijo iz kirurgije, ravno taka kot petnajst let prej. Ustavil se bom
                     pri dveh dokumentih, ki nas seznanjajo o tem. Na str. 52-54 izvemo za Marijo
                     Kršmanc, usmiljenko, sestro Jedert, ki je skrila prvi dokument. Bila je glavna
                     sestra II. kirurškega oddelka. To je bila tista sestra, ki je med vojno
                     skrivala ranjenega zavezniškega padalca Brasha, zato so jo preganjali Nemci, po
                     vojni pa je skrbela tudi zame. Ko sem bil 8. avgusta 1945 izpuščen iz
                     teharskega taborišča, me je še kuhala tifusna vročica, pri bratu Marijanu pa so
                     se pokazali znaki na dan, ko sva prišla domov. Sprejele so naju sestre
                     usmiljenke v zavetišče na Vidovdanski ulici. Sestra Jedert nama je dajala
                     vitaminske injekcije in pripravila celo infuzije rdečkastega eliksirja. Poznalo
                     se ji je, da obvlada svoj poklic. V tistem bledežu nama je vlivala upanje in
                     kmalu sva se postavila na noge. Večkrat po vojni sem mislil nanjo. Ko sem
                     nastopil službo v ljubljanski bolnišnici, sem vpraševal po njej, pa mi niso
                     vedeli povedati, kje je. Šele sedaj sem izvedel, da je bila leta 1948 tako kot
                     večina sester usmiljenk pregnana iz bolnišnice, zatekla se je v Makedonijo in
                     delovala v Bitoli. No, sestra Jedert je izmaknila dragoceni seznam 65 ranjencev
                     z dne 8. junija 1945, pa tudi potrdilo z lastoročnim podpisom predstojnika v
                     funkciji delegata ministra za narod dr. Igorja Tavčarja, ki nosi tri dni
                     starejši datum. Preberemo stavek, ki napoveduje, kakšna bo končna usoda
                     ranjencev: »Za spremstvo pri prevozu težko bolnih pacijentov sta potrebni dve
                     sestri, kar potrjuje in dovoljuje podpisani.« Poudarjam, da je šlo zvečine za
                     najtežje ranjence, take s poškodbami glave, z amputiranimi udi, hudimi zlomi in
                     ohromele. Iz pisanja Anice Kovačič (283-284) je razvidno, da so prav ti ležali
                     »na travmi v veliki moški sobi« v 1. nastropju stare kirurgije. V njej je bilo
                     prostora za približno 40 postelj in istim namenom je služila še celih 25 let,
                     dokler ni bil zgrajen sedanji Klinični center. Izvemo, da vstop v to sobano ni
                     bil dovoljen. Ranjence so prevzele partizanke in si lahko mislimo, kako so
                     skrbele zanje. Sledili so Centralni zapori Ozne na Poljanski cesti, kamor so
                     jih premestili kasneje. Morda še to iz pisanja Jožice Ojstršek (229) naj bi
                     bila takrat, ko so odvažali ranjence, dežurna dr. Martin Benedik in dr. Miro
                     Košak. Nemočno sta gledala, kaj se dogaja. Košak še živi in bi morda tudi on
                     povedal, kako je kot mlad specializant doživljal tisti čas. </p>
                  <p>Prof. dr. Igor Tavčar je torej dobro vedel, kakšna usoda čaka ranjence,
                     privolil je v njihovo »premestitev«, zato sta bili po njegovem za spremstvo
                     dovolj dve sestri. Kasneje je dosegel vse časti, ki jih je lahko deležen
                     zdravnik, postal je celo redni član Slovenske akademije, vsako leto prirejajo
                     slovenski internisti strokovni simpozij njemu v čast, imenujejo jih Tavčarjevi
                     dnevi. A omenjeni dokument ga hudo obremenjuje. </p>
               </div>
               <div type="div3">
                  <head>Božena Ravnihar - Nataša in Anica Kožar</head>
                  <p>V knjigi se na več mestih pojavlja dr. Božena Ravnihar. Leta 2000, ko je knjiga
                     izšla, je še živela, žal pogrešamo tudi njeno verzijo zgodbe o ranjencih. Ni
                     nam znano, če so avtorji knjige skušali priti z njo v stik. Kaže, da se
                     novopečena zdravnica, promovirala je leta 1940, v partizanih ni ukvarjala z
                     ranjenci, ampak z organizacijo. Tako beremo (62), da je bil ob koncu vojne
                     načelnik sanitetnega oddelka IV. armade dr. France Novak, kasnejši mož Vide
                     Tomšič. Bil je previsoko, da bi se ukvarjal s podrobnostmi, pač pa se je temu
                     posvečala šefinja personalno-organizacijskega odseka Ravniharjeva. Vitka resna
                     gospa, prvič sem jo opazil na predavanjih njenega predhodnika dr. Leona
                     Šavnika, na katerih je sama sedela v prvi vrsti. Vprašal sem: »Kdo pa je ta?«
                     Pa so mi povedali:« Ah, ena partizanka.« Kasneje je postala predstojnica
                     Onkološkega inštituta v Ljubljani. </p>
                  <p>Ravniharjevo sem omenil kot nasprotje tistih ljudi, ki so 10. maja 1945, ko se
                     je vlak ustavil v Lescah, ostali pri ranjencih. Njihova odločitev je bila
                     nevarna in so jo nekateri plačali z življenjem: kurat Janez Jenko in bolničarja
                     – bogoslovca – Franc Mikunda in Marijan Pavločič (novejša verzija Pavlovčič). V
                     Škofovih zavodih so jih še videli, potem ne več. Šturmova knjiga objavlja
                     podrobna pričevanja preživelih. Ob branju razmišljamo o junaštvu in svetništvu. </p>
                  <figure>
                     <graphic url="slike_z_59/z_59_50.png"/>
                     <head>Skupinska slika usmiljenk, doma iz Bevk, posneta pred drugo svetovno
                        vojno. S. Jedert sedi na desni, njena sestra Marjanca pa stoji skrajno levo.
                           <name type="author"/></head>
                  </figure>
                  <p>V prilogi Zaveze (55/5) uredništvo vprašuje, kakšna je bila usoda medicinskih
                     sester Marije Popit in Anice Kožar. Izvedeli smo, da sta obe preživeli,
                     Popitova je pred leti umrla, Anica Kožar pa še živi. Stanuje na Bledu. Zdaj ni
                     več A.K. ampak A. P. Ko smo jo prosili, da bi povedala še več o sebi, ne samo
                     tisto, kar je objavljeno v knjigi (203-205), nam je odvrnila, da hoče imeti
                     mir. Morda bo spregovorila kdaj kasneje, zdaj po njenem še ni pravi čas. Pa
                     vendar je bilo njeno dejanje tako junaško in drzno, da bi zaslužila vso
                     zemeljsko slavo. Njo bi si lahko izbrale medicinske sestre za zgled, kako je
                     treba opravljati svoj poklic. Pri tem bi vseeno izpostavil ravnanje
                     domobranskih zdravnikov. Na tem vlaku je bil tudi moj kasnejši predstojnik dr.
                     Oskar Končan. Knjiga ga omenja samo enkrat. Po vojni nam je pravil, kako je pri
                     Lescah zapustil vlak z ranjenci in da je šlo za las, kako so prišli na Ljubelj,
                     na mostu pri Borovljah je celo naletel na svojega sošolca – partizana. Dr.
                     Končan je bil v oficirski uniformi podobno kot dr. Janez Janež. Po svoje
                     razumemo, da sta odšla, saj sta bila ogrožena. Vlak je zapustil tudi dr.
                     Valentin Meršol, ki je bil kot civilist skupaj z družino. Medtem ko so kurat,
                     bolničarja, medicinski sestri in negovalke ostale, so zdravniki odšli svojo
                     pot. Reševali so svoja življenja, junaki pa nikakor niso bili. </p>
                  <p>Omenil sem že, da v knjigi o Rdečem križu ne izvemo nič. Njegovo vodstvo so
                     partizani zamenjali, brž ko so prišli v Ljubljano, nasledniki so ga prevzeli in
                     zastopali parcialne cilje. Komisije Rdečega križa niso prihajale v bolnišnice,
                     da bi si ogledale ranjene ujetnike, nismo jih videli na Teharjah, da bi
                     preverile, kako ravnanjo z ujetniki, še leta po vojni jih za nasprotno stran ni
                     bilo. Naša družina je živela brez dohodkov, od čiste beračije in pomoči takih,
                     ki so imeli komaj nekaj več kot mi, pa ni niti enkrat potrkal na vrata kdo od
                     rdečekrižarskih aktivistov in se pozanimal, kako živimo.</p>
                  <p>Skratka, knjigo je treba brati. Zasluži, da zasede častno mesto v naših domačih
                     knjižnicah. </p>
               </div>
            </div>
            <div type="div2">
               <head>Ali je bilo to, skozi kar smo šli, za življenje ali za smrt </head>
               <docAuthor>Justin Stanovnik</docAuthor>
               <div type="div3">
                  <head>Izdaja, smrt in izgnanstvo </head>
                  <p>Letošnja jesen nam je prinesla novo knjigo o nasilni smrti slovenskih
                     domobrancev in življenju njihovih spremljevalcev najprej v avstrijskih
                     taboriščih, potem pa v izseljenstvu po raznih deželah in kontinentih sveta.
                     Knjiga ima naslov <emph>Slovenia 1945</emph>, zato je letos, šestdeset let po
                     tem, izšla v primernem času. Napisala sta jo John Corsellis in Marcus Ferrar in
                     jo je zaenkrat dobiti samo v angleškem izvirniku. Slovenski prevod lahko
                     pričakujemo naslednjo pomlad. To je razlog, da bo pričujoči zapis bolj
                     opozorilo, da je knjiga izšla, kot pa resnejši preudarek o njenih ciljih in
                     dosežkih. Ko bo knjiga dostopna tudi v slovenščini, se bo med bralci, zlasti
                     med tistimi, ki so čas, ki ga knjiga opisuje, skušali kdaj v mislih podoživeti
                     ali pa so ga celo sami prepotovali kot živi in resnični ljudje, gotovo našel
                     kdo, ki bo hotel o knjigi kaj več povedati. Tudi kaj trdnejšega kot je tole tu. </p>
                  <p>Naslov <emph>Slovenia 1945</emph> ne izčrpa celotne vsebine knjige. Usodo
                     ljudi, ki jih opisuje, zasleduje skozi vso drugo svetovno vojno, prek njenega
                     konca in vse povojno obdobje prav do današnjih dni. Avtorstvo Johna Corsellisa
                     in Marcusa Ferrara je deljeno in različno. Corsellis, ki ga prizadeta, pa tudi
                     širša Slovenija pozna, saj je do pomladi 1947 kot civilni uslužbenec britanske
                     armade skrbel za slovenska taborišča na Koroškem, je prispeval svoje izkušnje
                     in vtise, ki jih je pri tem poslu dobil, celotno zgodbo pa je organiziral in
                     napisal Ferrar, ki je mlajši človek in je o vsem izvedel šele iz pripovedovanja
                     Corsellisa, ki ga je tudi izbral za pripovedovalca. Verjetno zato, ker je bil
                     kot novinar vešč pisanja. V nekem smislu sta torej avtorja res dva, a je
                     Corsellis, poleg tega da je prispeval svoje spomine in svoj osebni arhiv, bil
                     predvsem pobudnik. Zgodbo, kakršna je pred nami, je izdelal Ferrar, zato bom v
                     naslednjem o njem govoril kot o avtorju. </p>
                  <p>V knjigi, kakor je napisana, se kaže simpatija do slovenskih beguncev. Ta je
                     izhajala iz tega, da so bili begunci, predvsem pa iz rešpekta do njihovega
                     vedénja in zadržanja. V skrajni bedi in pomanjkanju so z nečloveškimi napori in
                     odpovedovanjem vzdrževali osnovno dostojanstvo. Tista štiri koroška leta, od
                     1945 do 1949, so bila poleg vsega drugega tudi demonstracija slovenske kulture,
                     ki so jo begunci prinesli s seboj. (To bi moralo stati v slovenskih učbenikih.)
                     V Vetrinju so bili begunci na prostem in samo v maju petinštiridesetega je
                     zdržema deževalo štirinajst dni! In, glejte, kaj je Corsellis pisal o njihovi
                     nedelji: »Ti ljudje so bili zelo verni in so bili v nedeljo oblečeni praznično:
                     ženske so nosile dolga krila in moški so bili v belih srajcah. Kje so vse to
                     vzeli, zlikali in očistili, ne vem.« Že drugi dan po prihodu v Vetrinj so
                     začeli z osnovno šolo. Nekaj dni za tem tudi z gimnazijo. Ko je ravnatelj Marko
                     Bajuk pred maturo zahteval inšpektorja iz Celovca, je ta v poročilu zapisal: »V
                     velikih težavah vzdržuje šola najboljše tradicije evropske izobrazbe in
                     kulture.« Ko je Corsellis kritiziral visokostni odnos Unrrinih uradnikov do
                     beguncev, je dodal: »In vendar ti presegajo njihovo osebje po sposobnosti,
                     inteligenci, manirah, kulturi, poštenosti in morali.« Ko je, spet Corsellis, že
                     avgusta 1945 zahteval za Slovence poseben tretma, je to utemeljil takole:
                     »Pokazali so veliko nagnjenost in sposobnost za demokratične metode. Njihovi
                     voditelji se zelo trudijo za tiste, ki so v potrebi, in so proti vsaki
                     prednosti zase in za svoje prijatelje.« Nekje drugod je zapisal: »V primeri z
                     drugimi so Slovenci ideal.« In ko je France Pernišek pred odhodom v Argentino
                     januarja 1949 v železarni v Spittalu nekaj nakupoval, mu je trgovec rekel:
                     »Pogrešali vas bomo. Bili ste delavni in pošteni ljudje, pripravljeni ste bili
                     delati po domovih, lahko smo vas puščali same, bili ste pošteni in nezahtevni.
                     Že začenjam čutiti žalost ob vašem odhodu. Želim vam varno pot; vem, da vam bo
                     šlo dobro, ker ste marljivi, sposobni, nadarjeni, pošteni in verni.« Res so
                     bili verni. Corsellis je nekje zapisal: »Če ni cerkve, si jo Slovenci
                     zgradijo.« V Perniškovem dnevniku za 24. 10. 1948 stoji tole: »Praznik
                     nadangela Rafaela, začitnika izseljencev. Mnogo se jih je udeležilo celonočne
                     vigilije v kapeli pred Presvetim zakramentom.« Kot odmev na vse to beremo
                     besede, ki jih je v Argentini govoril Božidar Bajuk na smrtni postelji svojim
                     otrokom: »Zmagal sem. Ohranil sem vero in svobodo. Predvsem pa sem vse te
                     vrednote izročil vam, moji otroci. Naj bo zahvaljen Bog.« </p>
                  <p>In kako so Britanci ravnali spričo tega s Slovenci, ki so pred Titovimi
                     balkanskimi divizijami pribežali na Koroško, ki jo je zasedel 5. korpus
                     britanske 8. armade. Zgodili sta se dve stvari. Najprej so s prevaro pripravili
                     domobrance, da so stopali na kamione, ki so jih potem vozili do Pliberka in
                     Podrožice, kjer so jih izročali komunističnim partizanom. Ti so jih v
                     naslednjih desetih dneh pobili. Kdo je bil kriv za to brezumno, sramotno in
                     zločinsko dejanje? Ko je bila leta 1989 v procesu proti Tolstoyu postavljena
                     britanska vojska na zatožno klop, je sodstvo skupaj z mediji in javnostjo
                     blokiralo napore obtoženca, da se resnica razkrije. To poročilo ne daje
                     prostora za podrobnejšo analizo takratnega dogajanja, zato lahko povem samo to,
                     kar je važno in kar nazadnje ostane: dokler Velika Britanija na zadovoljiv
                     način ne razloži, kako se je to zgodilo – kako se je to moglo zgoditi – leži
                     krivda na njej. Kriv ni samo 5. korpus in njegovi generali, Low, Keihgtley in
                     Murray, kriv je tudi odgovorni minister britanske vlade za Sredozemlje Harold
                     Macmillan, kriv je tudi feldmaršal Alexander. Krivi so vsi ti ali pa so tudi
                     vsi ti nedolžni. Vsekakor pa je kriva Britanija, ki tega ne razišče. Ta dolg
                     stoji zapisan v slovenskem spominu in ne bo pozabljen. To, kar sedaj sledi, pa
                     je, ne za slovensko usodo, ampak za težo britanske krivde, še bolj obtožujoče. </p>
                  <figure>
                     <graphic url="slike_z_59/z_59_51.png"/>
                     <head>V Vetrinj 1945 <name type="author">Janko Tavčar</name></head>
                  </figure>
                  <p>Potem ko se je izvedelo za pokol domobrancev in se tudi Britanci niso mogli več
                     sprenevedati, v njih ni bilo normalnih človeških vzgibov in niso skušali na
                     teh, ki so ostali, popraviti tega, kar so storili. Namesto tega so še štiri
                     nadaljnja leta mučili in šikanirali uboge ljudi, ki so žalovali ob toliki
                     smrti. Njihova tedanja arogantnost je hkrati najboljša razlaga za začetni
                     zločin, ki so ga zagrešili v Vetrinju. </p>
                  <p>Nekje je bila namreč sprejeta politika, da je treba življenje beguncem tako
                     otežiti, da se bodo vrnili v Jugoslavijo. Z drugimi sredstvi in na drug način
                     naj bi se ponovil Vetrinj. V ozadju je bilo očitno kolaboriranje britanske
                     vlade s komunistično Jugoslavijo. Sodelovanje obeh sil je bilo formalizirano s
                     tako imenovanim Blejskim sporazumom. Britanska vlada je obljubila, da bo Ozni
                     omogočila kontrolo nad slovenskimi taborišči v Avstriji. Begunci tako niso
                     nikoli vedeli, kdaj se bodo v taborišču pojavili oznovci z zasliševanji,
                     poljubnimi obtožbami in aretacijami. Britanci so tudi sami, očitno na zahtevo
                     Ozne, prispevali k zastraševanju. Za Veliko noč leta 1946 je britanska vojaška
                     policija obkolila taborišče Spittal in objavila, da išče »vojne zločince,
                     politične kriminalce, kolaborante , kvizlinge in esesovce«. Za vse Svete 1947
                     je France Pernišek zapisal v dnevnik: »Jugoslovanski agenti hodijo po
                     taborišču, grozijo in vabijo. Ljudje so na dnu obupa.« Možje in fantje so noči
                     preživljali po bližnjih gozdovih, včasih tudi po 150. Za uresničevanje
                     Blejskega sporazuma je Britanija ustanovila posebno komisijo, ki ji je
                     načeloval Fitzroy Maclean, zloglasni arhitekt Churchillovega prestopa od
                     Mihajlovića k Titu. Kot poroča Pernišek, je hodil po taborišču in spraševal
                     moške, če so bili pri domobrancih; če so rekli, da ne, jih je potem vprašal, če
                     so protikomunisti, in če so rekli, da so, jih je sedaj vprašal, zakaj potem
                     niso bili pri domobrancih. Tako se je norčeval iz ljudi. Po vsem, kar se je
                     bilo zgodilo! </p>
                  <figure>
                     <graphic url="slike_z_59/z_59_52.png"/>
                     <head>Vetrinjsko polje 1945 <name type="author">Janko Tavčar</name></head>
                  </figure>
                  <p>V ta načrt se je vključila tudi Unrra in poleti 1946 uvedla režim stradanja.
                     Begunci so sedaj dobivali po 400 kalorij na dan. Jeseni 1946 se je Unrra
                     odločila, da taborišče Lienz preseli v Spittal. Po Corsellisovih besedah je to
                     bilo najboljše taborišče v Avstriji, a »so ga ukinili, da begunci ne bi imeli
                     preveč udobnega življenja«. Ko je komandant taborišča Spittal sprejel novince,
                     jim je zabičal, da se vzdržijo vsake politične dejavnosti, vsake kritike razmer
                     v katerikoli državi, vsakega vplivanja na ljudi, ki bi se želeli vrniti. Ni
                     čudno, da je Pernišek ob tem času zapisal v dnevnik: »Kaj smo zagrešili, da smo
                     zaslužili to usodo?« Za Božič leta 1947 pa tole: »Preživel sem za nekaj
                     žalostnih Božičev, a je bil ta najhujši. Žena in hčerka sta cel večer jokali v
                     mrzli sobi.« </p>
                  <p>Takšna je bila, nakazana v skromnih črtah, izkušnja, ki smo jo Slovenci imeli z
                     Britanci. Vso smo povzeli po Ferrarovi pripovedi. Ko beremo, imamo vtis, da ni
                     ničesar zamolčal. Njegova velika odlika je ta, da je tudi svoje ljudi obdržal v
                     svetlobi, v kateri jih je zagledal in v katero so jih postavili begunci.
                     Raziskoval je njihovo življenje tudi potem, ko so po letu 1948 razselili po
                     raznih državah in kontinentih. Povsod je, raziskujoč, hodil za njimi, vedno s
                     srcem in mislijo. Zaradi te empatije – vživljanja v usodo ljudi, s katerimi ni
                     imel nič – mu tudi ne moremo zameriti stvari, ki jih kot tujec ni mogel
                     razumeti ali ni imel časa, da bi jih dognal in premislil. Tako se ni dokopal do
                     spoznanja, da v Sloveniji kolaboracije – merjene s tem, kar se je dogajalo v
                     Franciji, Belgiji, Danskem, da ne govorimo o Norveški – ni bilo. »In
                     kolaboracija je jedro vsega problema.« Tudi ni prav dobro razločil političnih
                     in moralnih konfrontacij v Ljubljanski pokrajini pod italijansko okupacijo.
                     Tudi ni zagledal razlike med državljansko vojno in med meddržavnimi vojnami v
                     2. svetovni vojni: ni videl daljnosežne razlike med eno in drugo. Nekoliko
                     začudeni smo se tudi ustavili pred njegovo začetno maksimo, da se ne bo
                     opredelil in da bo vedno iskal ravnotežje. Sprašujemo se, ali je to mogoče, ali
                     je to normalno. Če ni nevtralen do nacizma, zakaj bi bil nevtralen do
                     boljševizma? A mi mu vsega tega ne moremo zameriti, brž ko pomislimo, kako
                     veliko in pomembno knjigo za Slovence je napisal. Predvsem pa, koliko dela je
                     bilo vanjo vloženega: koliko poti, koliko branja virov in spominske literature,
                     koliko intervjujev, koliko brskanja po arhivih! Slovenski zgodbi, predvsem pa
                     zgodbi slovenskih katoličanov – v zvezi z medvojnimi konfrontacijami kar naprej
                     govori o »slovenskih katoličanih« in jim priznava glavno vlogo – je odprl vrata
                     do svetovnega bralstva. Mislim, da moramo to imeti za veliko uslugo. Le nečesa
                     ne moremo razumeti. </p>
                  <figure>
                     <graphic url="slike_z_59/z_59_53.png"/>
                     <head>Škofjeloški domobranci na Vetrinjskem polju <name type="author">Janko
                           Tavčar</name></head>
                  </figure>
                  <p>Ne tega, da citira kot ideološko neoporečne pisce Berta Pribaca ali dr. Boža
                     Repeta, ampak da ni videl, koga ima pred seboj, ko je govoril z nekdanjim
                     predsednikom Milanom Kučanom. Za zelo mnogo Slovencev – morda res še ne za
                     večino – je Kučan kot predsednik imel en sam cilj: prepeljati partijo iz
                     obnebja ideologije v obnebje kapitala in zaščititi posadko nekdanje partijske
                     barke pred pravnimi in političnimi ustanovami demokratske države. Čudimo se, da
                     tako ostročuten bralec, poslušalec in razbiralec, kot je Ferrar, tu tako zelo
                     odpove. Tako zelo se čudimo, da nas navda nejevernost. Tu mora biti nekaj
                     drugega, si pravimo. </p>
                  <p>Kučanovo vlogo Ferrar opiše takole: »Svoj položaj kot šef slovenske Zveze
                     komunistov je izkoristil za to, da je uvedel takšno demokracijo, ki jo je
                     njegova stranka zavračala, in da je vodil spremembe v gospodarstvu, ki je
                     prineslo njegovim ljudem mnogo več dobrega kot državno kontroliran sistem, ki
                     ga je branil prej.« In še: »Kot Gorbačov v Sovjetski zvezi, je bil tudi tu
                     potreben komunistični voditelj, ki je zlomil represivno moč komunistične
                     partije.« Za Kučanov govor na Kočevskem Rogu julija 1990 beremo: »Govor je bil
                     iskren, čeprav poln eliptičnih splošnosti.« Iz Kučanovega poslovilnega govora
                     po dvanajstih letih vladanja Ferrar navaja tole: »Skušal sem biti predsednik
                     vseh Slovencev. Nekateri se mogoče ne strinjajo, da sem to dosegel, toda želim,
                     da vedo, da sem vse spoštoval.« Ko to preberemo, si pravimo: In vendar take
                     žalitve Slovenci še nismo slišali. Takega norčevanja. </p>
                  <p>Ko je pisec v povojnem stanju v Sloveniji le pokazal na nasprotje, ki obstaja
                     med dejstvom, da je bilo »po vojni mnogo ljudi sojenih in kaznovanih za
                     prestopke proti komunizmu« in dejstvom, da »se zdi, kakor da 12.000 domobrancev
                     ni nihče pobil«, vseeno dostavlja: »Naravno je gledati naprej.« Gledati naprej,
                     pa pomeni – zelo smo navajeni na to frazo – tudi pozabiti. In za vzor je tu
                     spet Kučan: »V svojem dvanajstletnem vladanju je Kučan pogosto rekel svojim
                     rojakom, da je sprava predpogoj za narodovo zrelost.« Tu imamo torej naslednjo
                     enačbo: Pozabljenje je zrelost. Skoraj orwellovsko, bi človek rekel. </p>
                  <p>A pisateljema moramo nazadnje in kljub vsemu dati to, kar najgloblje čutimo:
                     priznanje in zahvalo. Corsellisu za to, da so se mu pred šestdesetimi leti
                     zasmilili neki begunci v svoji revščini in zapuščenosti, Ferraru pa za to, da
                     je svojo, s simpatijo in razumetjem povedano zgodbo izročil svetu in
                     prihodnosti. </p>
                  <figure>
                     <graphic url="slike_z_59/z_59_54.png"/>
                     <head>Vetrinjsko polje 1945 <name type="author">Janko Tavčar</name></head>
                  </figure>
                  <p>A kaj bomo rekli mi? Kaj je na nas vrsta, da si pravimo? Ali je zgodba, ki je
                     shranjena v tej knjigi, zgodba o življenju ali o smrti? Ali še drugače: Ali je
                     ta zgodba za življenje ali za smrt? </p>
                  <p>Če se spomnimo besedi, ki jih je Božidar Bajuk v Argentini na smrtni postelji
                     govoril tem, ki jih je zapuščal, svojim štirim otrokom in osemnajstim vnukom,
                     potem je to zgodba o življenju: »Zmagal sem. Ohranil sem vero in svobodo.« Če
                     pa pomislimo na Julijo Bohinc, pa že nismo več tako gotovi. V Spittalu je
                     maturirala na Bajukovi gimnaziji in v Argentini bi rada nadaljevala študij, a
                     nikakor ni bilo mogoče. Potem pa so se stvari obrnile in že se je zdelo, da ji
                     bo uspelo. Toda nekega dne je oče, ki je sedaj dobil službo nočnega čuvaja,
                     prej pa je pri 65 letih začel kot zidarski pomočnik in hodil na delo dve do tri
                     ure daleč, prišel z dela, legel v posteljo in se ni več prebudil. »Tistega dne,
                     ko smo ga pokopali, sem tudi jaz pokopala svoje načrte.« To pa je že nekakšna
                     smrt. Če pa pomislimo še na tiste, ki ležijo v jamah na Kočevskem Rogu, na
                     Hrastniškem hribu in v Kucji dolini, potem je težko govoriti o čem drugem kot o
                     smrti. O veliki in neznanski smrti. </p>
                  <p>O življenju tu, bi človek rekel na prvi pogled, ni mogoče govoriti. Razen v tem
                     primeru, če se je ta smrt zgodila zato, da nam nekaj pove; razen če je tem
                     ljudem bilo ukazano, da grejo skozi svoje različne smrti zato, da nam sporočijo
                     nekaj, kar bo za življenje. Nekaj, od česar bomo v času, ki bo prišel, mogli
                     živeti. In kakšno sporočilo naj bi to bilo? </p>
                  <p>Morda je tako, da življenje ni to, za kar se je danes svet odločil, da bo:
                        <emph>hortus deliciarum</emph> –vrt slasti – ampak je mogoče nekaj drugega,
                     nekaj, čemur bi lahko rekli <emph>biti v službi</emph>. Da živeti pomeni biti v
                     službi. Danes bi vas večina ljudi, če bi tako govorili, pogledala s
                     pomilovanjem: ker ne vejo, da takrat, kadar so pravi ljudje, že tako delajo;
                     zlasti pa ker ne vedo, da utegne kmalu priti čas, ko bodo samo tisti živeli, ki
                     bodo to znali in zmogli. </p>
                  <p>V neki stari molitvi k Sv. Duhu stoji tudi prošnja, »da bi po Sv. Duhu
                     spoznali, kaj je prav, in se vedno veselili Njegove tolažbe«. V tej prošnji sta
                     dve misli: da človek, sam, težko spozna, kaj je prav; še važnejša pa je ta, da
                     je tisto, kar je prav, takšne narave, da je človek ob tem potreben tolažbe.</p>

               </div>
            </div>
         </div>
      </body>
      <back>
         <div type="div1">
            <head>Dodatek</head>
            <div type="div2">
               <div type="div3" subtype="intro">
                  <p>Spričo stanja, v katerem se je znašla LDS bralcem Zaveze morda ne bo odveč, če
                     jih spomnimo na nekaj stavkov, ki jih je o tej politični skupini napisal
                     urednik te revije pred približno enim letom:</p>
               </div>
               <div type="div3">
                  <p>Za LDS se je izkazalo ne samo to, da je v krizi, ampak tudi to, zakaj je v
                     krizi. V trenutku, ko je bila poražena – njen poraz je bila izguba prvega mesta
                     – se je pokazalo, da sploh ni stranka in da stranka ni zato, ker nima
                     avtentičnega in integralnega programa. Izkazalo se je, da ta stranka ni nič –
                     da je samo skupina, ki ji je postkomunistični duhovni vakuum omogočil politično
                     obstajanje. Z naučenostjo, ki so jo pridobili med učno dobo v partijskih
                     preddverjih, so ti mladinci stopili v praznino, ki je nastala po odhodu
                     komunistov, in začeli politiko brez politike. Od tod permanentni značaj krize
                     te stranke. Da je to res, je pokazal nedavni njihov kongres na Bledu. Obe
                     dejstvi, konec Kučanove ere in razkritje nihilistične breztemeljnosti mladih
                     postkomunistov, sta razveseljivi samo, če ju ocenjujemo v okviru specifično
                     slovenskih razmer. V normalni demokratični politeji pa takšna razkritja
                     prinašajo samo žalost nad izgubljenim časom.</p>
               </div>
               <div type="div3">
                  <p>V zvezi s teharsko spominsko slovesnostjo je uredništvo Zaveze prosilo
                     uredništvo Dela, da objavi naslednje pismo: </p>
                  <p>V Delu 3. oktobra smo prebrali minuciozno poročilce o spominski teharski
                     slovesnosti v nedeljo, 2. oktobra. Sprva nas je njegova nesorazmernost z
                     velikostjo in značajem dogodka presenetila, potem pa smo le razumeli, da je
                     bila za vsem čista in plemenita misel. Na slovesnosti je bilo med drugim
                     rečeno, da so bili na Teharjah leta 1945 dvoji ljudje, eni so ubijali, drugi so
                     bili ubijani. Uvideli smo, da so se Delovi ljudje sklenili bolj razpisati, ko
                     bodo imeli naslednjo slovesnost prvi. Mislimo, da so se prav odločili, ko so se
                     dali voditi čutu, ki jim je povedal, kdo potrebuje duhovno nego in tolažbo. </p>
                  <p>Ljubljana, Beethovnova 5, 4. oktobra 2005 </p>
                  <p>Justin Stanovnik </p>
                  <p>Urednik Zaveze </p>
                  <p>Delo poslanega pisma ni objavilo.</p>
               </div>
               <div type="div3">
                  <p>V <emph>Zgodbi o ljubljanskem gradu</emph> (Karantanija 2005) je avtorica Vera
                     Šenica Pavletič omenila tudi pokopališče slovenskih domobrancev na Orlovem
                     vrhu. Pri tem nam je odkrila, da je »<emph>povojna oblast dala te grobove leta
                        1946 po pietetnih pravilih prekopati in prenesti na Žale</emph>.« Upamo, da
                     nam bo širokogrudno tudi odkrila, katerim pietetnim pravilom je povojna oblast
                     pri tem sledila, predvsem pa, kje na Žalah ostanki pokojnih domobrancev ležijo.
                     Upamo tudi, da nam ne bo treba nadlegovati policista Pavleta Jamnika, da nam
                     preskrbi te, za nas tako dragocene informacije.</p>
               </div>
            </div>
         </div>
         <div type="div1">
            <head>Voščilo</head>
            <div type="div2">
               <div type="div3">
                  <figure>
                     <graphic url="slike_z_59/z_59_55.png"/>
                     <head>Prihod svetih treh kraljev <name type="author">Jelka Rechman</name></head>
                  </figure>
                  <p>Vsem bralcem Zaveze<lb/> prijateljem Nove slovenske zaveze<lb/> vsem slovenskim
                     ljudem dobre volje<lb/> blizu in daleč<lb/> v domovini in za morji in
                     oceani<lb/> vesel božič <lb/> in srečno novo leto!<lb/> Bog vas živi!<lb/></p>
               </div>
            </div>
         </div>
         <div type="div1">
            <head>Na platnicah</head>
            <figure>
               <graphic url="slike_z_59/z_59_56.png"/>
               <head>Slovenija 1945 <name type="author">John Corsellis</name>
                  <name type="author">Marcus Ferrar</name></head>
            </figure>
         </div>
      </back>
   </text>
</TEI>
